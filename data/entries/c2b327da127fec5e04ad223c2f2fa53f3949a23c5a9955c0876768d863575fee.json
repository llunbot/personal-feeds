{"title":"Citymapper ขายกิจการให้ Via บริษัทด้าน TransitTech","link":"https://www.blognone.com/node/133050","date":1679013938000,"content":"<div><div><div><p>Via บริษัทผู้พัฒนาเทคโนโลยีจัดการเส้นทางหรือ TransitTech ประกาศซื้อกิจการ <a href=\"https://www.blognone.com/topics/citymapper\">Citymapper</a> แอปวางแผนและแนะนำเส้นทางของอังกฤษ โดยบอกว่าการซื้อกิจการนี้เป็นส่วนหนึ่งของแผนงานหลังการเพิ่มทุนรอบล่าสุดเป็นจำนวนเงิน 110 ล้านดอลลาร์ ที่มูลค่ากิจการ 3,500 ล้านดอลลาร์</p>\n<p>ทั้งนี้ดีลดังกล่าวไม่มีการเปิดเผยมูลค่า แต่ TechCrunch อ้างแหล่งข่าวบอกว่ามูลค่าที่ซื้อน้อยกว่า 100 ล้านดอลลาร์ สอดคล้องกับข่าวก่อนหน้านี้ว่า Citymapper ประสบปัญหา โดยเฉพาะในช่วงโควิด 19 ที่คนใช้แอปวางแผนการเดินทางน้อยลง และพยายามหาคนมาซื้อกิจการ</p>\n<p>Via ก็เริ่มต้นด้วยการเป็นแอปแนะนำวางแผนการเดินทาง แต่ต่อมาได้ปรับกลยุทธ์มาเน้นขายเทคโนโลยีวางแผนเส้นทาง และทำงานร่วมกับลูกค้าที่เป็นหน่วยงานต่าง ๆ มีสำนักงานใหญ่ในนิวยอร์ก ซึ่งการซื้อกิจการ Citymapper ก็จะนำข้อมูลและบริการต่าง ๆ เข้ามาเสริมกับบริการของ Via ที่มีอยู่</p>\n<p>ทั้งนี้แอป Citymapper จะยังคงให้บริการเป็นแอปแยกต่อไป</p>\n<p>ที่มา: <a href=\"https://techcrunch.com/2023/03/16/via-acquires-trip-planning-app-citymapper-to-boost-transit-tech/\">TechCrunch</a> และ <a href=\"https://ridewithvia.com/news/via-acquires-citymapper-to-expand-its-end-to-end-transittech-solution\">Via</a></p>\n<p><img alt=\"No Description\" src=\"https://www.blognone.com/sites/default/files/externals/0c5734c1d9925be2f81137b52ba19a65.png\" /></p>\n</div></div></div><div><div>Topics: </div><div><div><a href=\"/topics/via-transportation\">Via Transportation</a></div><div><a href=\"/topics/citymapper\">Citymapper</a></div><div><a href=\"/topics/transportation\">Transportation</a></div><div><a href=\"/topics/acquisition\">Acquisition</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c2b327da127fec5e04ad223c2f2fa53f3949a23c5a9955c0876768d863575fee","category":"Thai"}
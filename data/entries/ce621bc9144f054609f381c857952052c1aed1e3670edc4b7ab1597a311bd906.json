{"title":"กสทช. สหรัฐ สั่งโอเปอเรเตอร์บล็อค SMS จากเบอร์ที่ไม่ใช้งานแล้ว แก้ปัญหา SMS หลอกลวง","link":"https://www.blognone.com/node/133061","date":1679061146000,"content":"<div><div><div><p>Federal Communications Commission (FCC) หรือ กสทช. สหรัฐ ออกคำสั่งให้โอเปอเรเตอร์ในสหรัฐบล็อคการส่งข้อความ SMS จากเบอร์โทรศัพท์ที่ไม่ถูกใช้งาน เพื่อแก้ปัญหาการส่งข้อความหลอกลวง (scam) ที่เติบโตขึ้นเรื่อยๆ ในสหรัฐเช่นกัน</p>\n<p>สถิติของ FCC บอกว่าได้รับคำร้องเรียนเรื่อง SMS scam เพิ่มขึ้นถึง 500% ในรอบ 7 ปีที่ผ่านมา (2015-2022) ซึ่งข้อความเหล่านี้มักใส่ลิงก์เว็บหลอกลวงต่างๆ ที่สร้างความเสียหายให้ผู้บริโภค</p>\n<p>คำสั่งของ FCC ระบุว่าเบอร์โทรศัพท์ที่มีโอกาสส่งข้อความน้อย เช่น เบอร์ที่ไม่เคยส่งข้อความเลย, เบอร์ของหน่วยงานภาครัฐที่ไม่ควรจะส่งข้อความหาใคร, เบอร์ที่ไม่ถูกใช้งานแล้ว, เบอร์ที่ไม่เคยถูกนำมาจัดสรรมาก่อน จะต้องถูกบล็อคโดยโอเปอเรเตอร์</p>\n<p>ก่อนหน้านี้ <a href=\"https://www.blognone.com/node/132407\">รัฐบาลสิงคโปร์ก็มีคำสั่งคล้ายๆ กัน แม้ไม่เหมือนกันซะทีเดียว คือบังคับให้องค์กรต่างๆ ต้อง \"ลงทะเบียนชื่อผู้ส่ง\" (SSIR)</a> ไม่อย่างนั้นโอเปอเรเตอร์จะต้องแสดงข้อความว่าเป็นชื่อต้องสงสัย เพื่อแก้ปัญหา SMS scam ปลอมเป็นหน่วยงานที่มีชื่อเสียงไปหลอกลวงผู้บริโภค</p>\n<p>ที่มา - <a href=\"https://www.fcc.gov/document/fcc-adopts-its-first-rules-focused-scam-texting\">FCC</a>, <a href=\"https://arstechnica.com/tech-policy/2023/03/fcc-orders-phone-companies-to-block-scam-text-messages/\">Ars Technica</a></p>\n<p><img src=\"https://www.blognone.com/sites/default/files/externals/38003c6d0e9d8de7ffbab2ee08cdbb0a.jpg\" alt /></p>\n</div></div></div><div><div>Topics: </div><div><div><a href=\"/topics/fcc\">FCC</a></div><div><a href=\"/topics/sms\">SMS</a></div><div><a href=\"/topics/telecom\">Telecom</a></div><div><a href=\"/topics/scam\">Scam</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ce621bc9144f054609f381c857952052c1aed1e3670edc4b7ab1597a311bd906","category":"Thai"}
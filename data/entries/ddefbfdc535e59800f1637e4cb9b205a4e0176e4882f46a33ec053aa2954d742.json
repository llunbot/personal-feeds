{"title":"ทีม Pixel เล่าเบื้องหลังการออกแบบแถบกล้อง (Camera Bar) ที่เป็นเอกลักษณ์","link":"https://www.blognone.com/node/135823","date":1695131717000,"content":"<div><div><div><p>ทีมงาน Pixel เขียนบล็อกเล่าเบื้องหลังการออกแบบ \"แถบกล้อง\" (Camera Bar) ที่เริ่มใช้ใน Pixel 6 และกลายเป็นเอกลักษณ์ของมือถือตระกูล Pixel จนมาถึงปัจจุบัน</p>\n<p>จุดเริ่มต้นมาจากเป้าหมายของ Pixel 6 ที่ต้องการยกระดับคุณภาพของกล้อง ซึ่งจำเป็นต้องใช้เลนส์ขนาดใหญ่ขึ้น แต่ดีไซน์เดิมของ Pixel 5 จัดวางกล้องไว้ตรงมุมเดียวกัน จึงเป็นข้อจำกัดของการออกแบบ Pixel 6 ที่ต้องคิดใหม่ทำใหม่ หาวิธีจัดวางเลนส์ที่ใหญ่ขึ้น โดยเครื่องไม่ต้องใหญ่ขึ้นตาม สุดท้ายมาจบที่การวางกล้องเป็นแถบยาวๆ เพื่อรองรับกล้อง 3 ตัวของ Pixel 6 Pro ให้วางกระจายกัน การใช้แถบยาวเท่ากันหมดทำให้วางเครื่องแล้วไม่เอียงไปทางใดทางหนึ่ง และเลือกใช้วัสดุเป็นกระจกสีดำ ทำให้ดูเป็นอันหนึ่งอันเดียวกันกับเลนส์กล้อง สะอาด ไม่รก (visually clean)</p>\n<p>การใช้ดีไซน์วางกล้องเป็นแถบยาว จำเป็นต้องปรับระบบกล้องใหม่หมด ซึ่งก็มีข้อจำกัดหลายอย่าง เช่น เลนส์หลักและอัลตร้าไวด์จำเป็นต้องอยู่ข้างกันเสมอเพื่อให้ถ่ายโหมดพอร์เทรทได้ และข้อจำกัดด้านกระบวนการผลิตอีกหลายอย่าง</p>\n<p>พอมาถึงยุค Pixel 7 แถบกล้องนี้ถูกปรับปรุงให้ดูเป็นผู้ใหญ่สมวัยมากขึ้น เปลี่ยนมาใช้แถบโลหะแทนกระจก เพื่อให้เห็นเลนส์กล้องเด่นชัดขึ้น รูปทรงเม็ดยาและวงกลมยังได้แรงบันดาลใจจากธีม Material You ของฝั่งซอฟต์แวร์ด้วย</p>\n<p>ดีไซน์นี้ถูกปรับปรุงอีกครั้งใน Pixel Fold ที่เป็นอุปกรณ์รูปทรงใหม่ ทีมงานตัดสินใจใช้ดีไซน์แบบ \"เกาะ\" เว้นระยะระหว่างขอบ ไม่เป็นแถบยาวตลอดตัวเครื่องเหมือน Pixel 7 เพื่อให้รูปลักษณ์ดูสมดุลเวลากางจอของ Pixel Fold ออกมา</p>\n<p>ส่วนที่มาของชื่อ Camera Bar นั้นต้องการล้อไปกับคำว่า Search Bar ของกูเกิลเอง</p>\n<p>ที่มา - <a href=\"https://blog.google/products/pixel/google-pixel-camera-bar/\">Google Blog</a></p>\n<p><img alt=\"No Description\" src=\"https://www.blognone.com/sites/default/files/externals/17228e364541e3a2f8f126837f878641.jpg\" /></p>\n</div></div></div><div><div>Topics: </div><div><div><a href=\"/topics/google-pixel\">Google Pixel</a></div><div><a href=\"/topics/google-pixel-6\">Google Pixel 6</a></div><div><a href=\"/topics/google-pixel-7\">Google Pixel 7</a></div><div><a href=\"/topics/google-pixel-fold\">Google Pixel Fold</a></div><div><a href=\"/topics/design\">Design</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ddefbfdc535e59800f1637e4cb9b205a4e0176e4882f46a33ec053aa2954d742","category":"Thai"}
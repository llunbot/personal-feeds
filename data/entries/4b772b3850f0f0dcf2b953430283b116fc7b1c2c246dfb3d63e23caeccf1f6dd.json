{"title":"NSA ปล่อยวิดีโอบรรยายของ Grace Hopper ในปี 1982 ถึงอนาคตแห่งคอมพิวเตอร์","link":"https://www.blognone.com/node/141655","date":1724731205000,"content":"<div><div><div><p>NSA ปล่อยวิดีโอการบรรยายภายในของ Grace Hopper หนึ่งในผู้บุกเบิกคอมพิวเตอร์ยุคใหม่ หัวข้อ \"Future Possibilities: Data, Hardware, Software, and People,\" ที่บรรยายให้กับ NSA ตั้งแต่ปี 1982</p>\n<p>Hopper บรรยายถึงหลายประเด็น ตั้งแต่ บั๊กในคอมพิวเตอร์ Mark I ที่เป็นตัวมอธ ความสำคัญของชิป ความปลอดภัยคอมพิวเตอร์ที่ถูกละเลยเกินควร ตลอดจนข้อจำกัดของการวางระบบฐานข้อมูลที่สมัยนั้นคอมพิวเตอร์ขนาดเล็กก็ยังมีราคาแพงมากๆ</p>\n<p>Hopper เป็นหนึ่งในผู้บุกเบิกวงการคอมพิวเตอร์ยุคใหม่  เธอเป็นหนึ่งในโปรแกรมเมอร์คนแรกๆ ของคอมพิวเตอร์ Mark I  คนร่วมสร้างภาษา COBOL ที่ยังคงมีการใช้งานจนทุกวันนี้ ชื่อของ Hopper ถูกตั้งเป็นชื่อเรือรบสหรํฐฯ, ซูเปอร์คอมพิวเตอร์, และชิป NVIDIA</p>\n<p>วิดีโอถูกบันทีกไว้ด้วยเทป AMPEX ที่ทาง NSA เองก็หาทางอ่านกลับมาไม่ได้แล้ว จึงติดต่อ National Archives and Records Administration (NARA) ให้ช่วยหาเครื่องอ่านเพื่อดึงข้อมูลออกมา</p>\n<p>ที่มา - <a href=\"https://www.nsa.gov/Press-Room/Press-Releases-Statements/Press-Release-View/Article/3884041/nsa-releases-copy-of-internal-lecture-delivered-by-computing-giant-rear-adm-gra/\">NSA</a></p>\n</div></div></div><div><div>Topics: </div><div><div><a href=\"/topics/nsa\">NSA</a></div><div><a href=\"/topics/person\">Person</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4b772b3850f0f0dcf2b953430283b116fc7b1c2c246dfb3d63e23caeccf1f6dd","category":"Thai"}
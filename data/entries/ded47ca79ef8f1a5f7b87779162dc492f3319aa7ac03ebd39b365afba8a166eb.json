{"title":"Dropbox เผยเตรียมพัฒนาแอปบน Mac ให้รองรับ Apple Silicon ภายในครึ่งแรกปีหน้า","link":"https://www.blognone.com/node/125566","date":1635511774000,"content":"<div><div><div><p>Dropbox ประกาศพัฒนาแอปบน Mac ให้ซัพพอร์ต Apple Silicon อย่างเป็นทางการ โดยกำหนดการคร่าว ๆ คือจะปล่อยเวอร์ชันจริงในครึ่งแรกของปี 2022</p>\n<p>ก่อนหน้านี้มีประเด็นร้อนในกลุ่มผู้ใช้ Dropbox ที่ใช้ Mac เนื่องจาก Mitchell Hashimoto นักพัฒนาคนหนึ่งแชร์ข้อมูลจาก<a href=\"https://www.dropboxforum.com/t5/Dropbox-ideas/Apple-Silicon-M1-Desktop-Sync-Compatibility/idi-p/527743\">ฟอรั่ม</a>ของ Dropbox ผ่าน Twitter ว่า พนักงานของ Dropbox ให้ข้อมูลว่าแอปแบบเนทีฟบน Apple Silicon จะเกิดขึ้นได้ต้อง \"ได้รับเสียงสนับสนุนอีกเล็กน้อยก่อนที่จะแนะนำให้ทีมของเรา\" (กล่าวคือ Dropbox ยังไม่มีแผนซัพพอร์ต Apple Silicon อย่างชัดเจน)</p>\n<p>Hashimoto ระบุในทวีตว่า Dropbox ยังไม่ซัพพอร์ต Apple Silicon และยังไม่มีแผนด้วย ซึ่งทางเว็บไซต์ <a href=\"https://www.macrumors.com/2021/10/28/dropbox-no-plans-to-support-apple-silicon/\">MacRumors</a> ก็นำไปลงข่าว ทำให้ผู้ใช้งาน Dropbox ที่ใช้งาน Mac จำนวนหนึ่งแสดงความผิดหวัง เพราะแม้ว่าในทางเทคนิคแล้ว Rosetta 2 จะช่วยให้ Dropbox รันบน Apple Silicon ได้ แต่ประสิทธิภาพก็จะสู้แอปแบบเนทีฟไม่ได้</p>\n<p>หลังจากเกิดเหตุการณ์ดังกล่าวขึ้น Drew Houston ซีอีโอของ Dropbox จึงได้ตอบทวีตนี้โดยขอโทษที่ทำให้สับสน พร้อมยืนยันว่า Dropbox จะซัพพอร์ต Apple Silicon แน่นอน ตอนนี้กำลังพัฒนาแอปบนชิป M1 มาสักระยะแล้ว และคาดว่าจะปล่อยได้ภายในไตรมาสแรกของปี 2022</p>\n<p>นอกจาก Dropbox แล้ว คลาวด์สตอเรจเจ้าใหญ่ตอนนี้มีเพียง Google Drive ที่เพิ่งอัพเดตแอปให้ซัพพอร์ต Apple Silicon แบบเนทีฟเท่านั้น ส่วนบริการอื่นอย่าง OneDrive ของ Microsoft หรือ Box ยังอยู่ในระหว่างทดสอบตัวแอป</p>\n<p>ที่มา - <a href=\"https://www.theverge.com/2021/10/28/22751178/dropbox-native-apple-silicon-app-m1-2022\">The Verge</a></p>\n<p><img src=\"https://www.blognone.com/sites/default/files/externals/0355d6d5214e5d571e4d90057106fdf9.jpg\" /></p>\n<blockquote><p>We're certainly supporting Apple Silicon, sorry for the confusion. We've been working for a while on a native M1 build which we aim to release in H1 2022. (And agree the responses in the support thread were not ideal)</p>\n<p>— Drew Houston (@drewhouston) <a href=\"https://twitter.com/drewhouston/status/1453762478479843332?ref_src=twsrc%5Etfw\">October 28, 2021</a></p></blockquote>\n</div></div></div><div><div>Topics: </div><div><div><a href=\"/topics/dropbox\">Dropbox</a></div><div><a href=\"/topics/apple-silicon\">Apple Silicon</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ded47ca79ef8f1a5f7b87779162dc492f3319aa7ac03ebd39b365afba8a166eb","category":"Thai"}
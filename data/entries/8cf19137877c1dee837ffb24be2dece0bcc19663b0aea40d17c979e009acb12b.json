{"title":"Mark Zuckerberg บอกในการประชุมพนักงาน ปีนี้ต้องโฟกัสที่ AI และการทำงานจะเข้มข้นมาก","link":"https://www.blognone.com/node/144446","date":1738327231000,"content":"<div><div><div><p>Meta จัดการประชุมพนักงาน All-hand เมื่อวันพฤหัสบดีที่ผ่านมา หลังจากบริษัทรายงานผลประกอบการไตรมาสล่าสุด ซึ่งมีบันทึกการประชุมหลุดออกมาถึงสื่อ ทำให้เห็นทิศทางของ Meta ที่สื่อสารกับพนักงานปีนี้ว่าบริษัทต้องการโฟกัสกับ AI แบบจริงจังมาก ๆ</p>\n<p>Mark Zuckerberg ซีอีโอ Meta บอกว่าขอให้พนักงานทุกคนเตรียมตัวให้พร้อม เพราะปีนี้บริษัทจะมีแนวทางบริหารที่เข้มข้นมาก เขาเชื่อว่าปีนี้จะมีคนมากกว่า 1 พันล้านคนทั่วโลก ที่ใช้งานผู้ช่วยดิจิทัลอัจฉริยะทำงานบน AI ซึ่งอาจเป็นผลิตภัณฑ์ที่มีบทบาทมากที่สุดครั้งหนึ่งในประวัติศาสตร์โลก ใครที่ชนะในเกมนี้จะกลายเป็นบริษัทที่มีความแข็งแกร่งสร้างผลประโยชน์ในระยะยาว เขาเองก็เห็นประโยชน์ของ AI ที่เข้ามาแทนที่และช่วยการทำงานในบริษัทด้วย</p>\n<p>จากนั้นการประชุมเข้าสู่ช่วง Q&amp;A ซึ่งเปลี่ยนจากระบบโหวตคำถามน่าสนใจที่พนักงานช่วยกันเลือก มาเป็นการคัดคำถามโดยทีมจัดการประชุม ซึ่ง Zuckerberg ให้เหตุผลว่าเขาอยากตอบทุกคำถามอย่างเปิดใจที่สุด แต่หลายครั้งข้อความเหล่านี้หลุดออกไปหาสื่อภายนอก จนเป็นเรื่องที่ไม่เกิดประโยชน์ซึ่งเป็นสิ่งที่แย่ เขาจึงต้องการเลือกคำถามที่สำคัญมาตอบเท่านั้น</p>\n<p>ประเด็นคำถามคำตอบที่ The Verge สรุปมามีดังนี้</p>\n<ul>\n<li>เรื่องการ<a href=\"https://www.blognone.com/node/135366\">กลับมาทำงานในสำนักงาน</a> - Zuckerberg บอกเขาไม่สนใจเรื่องนี้เลย นโยบายปัจจุบันก็ดีอยู่แล้ว</li>\n<li>เรื่องยกเลิกสวัสดิการชาร์จไฟรถ EV ฟรี - บริษัทเราต้องมีวินัยการเงินมากขึ้น เราไม่ได้พิมพ์เงินออกมาได้</li>\n<li>เรื่อง<a href=\"https://www.blognone.com/node/144111\">ปลดพนักงานที่ Performance ต่ำสุด</a> - มองว่าบริษัทถึงจุดที่ต้องตัดสิ่งไม่ดีออกบ้าง และเป็นประโยชน์กับพนักงานกลุ่มนี้ด้วย</li>\n<li>เรื่องยกเลิก DEI - เป็นไปตามแนวทางของกฎหมายสหรัฐจากทีมบริการชุดใหม่ที่กำหนดมา แต่บริษัทอาจพิจารณาเรื่องนี้อีกครั้ง</li>\n<li>เรื่อง TikTok - ยอมรับว่าประเมินผิดไป เพราะมองว่าเป็นคู่แข่ง YouTube แต่จริง ๆ เป็นแพลตฟอร์มที่มีองค์ประกอบของโซเชียลเน็ตเวิร์กครบ</li>\n<li>เรื่องการ<a href=\"https://www.blognone.com/node/144300\">ลงทุนใน AI มาก</a> จนอาจไม่โฟกัสที่โซเชียลธุรกิจหลัก - บริษัทมีขนาดใหญ่ และต้องพัฒนาหลายอย่างร่วมกันไปได้</li>\n<li>เรื่องเปลี่ยนมาใช้ <a href=\"https://www.blognone.com/node/143972\">Community Notes</a> - เชื่อว่าเป็นแนวทางที่ถูกต้องแล้วในท้ายที่สุด</li>\n</ul>\n<p>Meta ปฏิเสธที่จะให้ความเห็นต่อรายงานนี้</p>\n<p>ที่มา: <a href=\"https://www.theverge.com/command-line-newsletter/603754/mark-zuckerberg-tells-employees-to-buckle-up-in-leaked-all-hands-meeting\">The Verge</a>, Business Insider <a href=\"https://www.businessinsider.com/meta-missed-tiktoks-rise-because-it-didnt-seem-social-enough-2025-1\">[1]</a>, <a href=\"https://www.businessinsider.com/mark-zuckerberg-meta-employees-intense-year-2025-1\">[2]</a></p>\n<p><img src=\"https://www.blognone.com/sites/default/files/externals/f2982ca34052c3416f11a4a1bed2e01b.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/mark-zuckerberg\">Mark Zuckerberg</a></div><div><a href=\"/topics/meta\">Meta</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8cf19137877c1dee837ffb24be2dece0bcc19663b0aea40d17c979e009acb12b","category":"Thai"}
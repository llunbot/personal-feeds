{"title":"AlmaLinux โชว์แพตช์ช่องโหว่ SecureShell ก่อน RHEL","link":"https://www.blognone.com/node/140896","date":1721065871000,"content":"<div><div><div><p>AlmaLinux โครงการลินุกซ์ที่รักษาความเข้ากันได้กับ Red Hat Enterprise Linux (RHEL) ปล่อยแพตช์ช่องโหว่ CVE-2024-6409 ช่องโหว่ใน OpenSSH ที่อาจทำให้แฮกเกอร์รันโค้ดในเครื่องเป้าหมายได้</p>\n<p>โดยปกติแล้วโครงการปลายน้ำที่ใช้โค้ดต่อจาก RHEL เช่น AlmaLinux หรือ RockyLinux นั้นจะต้องรอโค้ดจาก RHEL เพื่อมาคอมไพล์เป็นไบนารีแจกจ่ายต่อไป แต่ในบั๊กนี้ทาง AlmaLinux ปล่อยแพตช์ก่อน RHEL หนึ่งวัน</p>\n<p>การตัดสินใจปล่อยแพตช์ครั้งนี้อาศัยกรรมการด้านวิศวกรรมของ AlmaLinux หรือ ALESCo (AlmaLinux Engineering Steering Committee) ที่เพิ่งตั้งขึ้นมาในปีนี้เป็นผู้ตัดสินใจ เพราะการปล่อยแพตช์ที่ต่างออกไปจาก RHEL อาจจะทำให้การทำงานต่างกันได้</p>\n<p>ช่องโหว่ CVE-2024-6409 เป็นช่องโหว่ที่นักวิจัยชื่อ Solar Designer วิเคราะห์<a href=\"https://www.blognone.com/node/140675\">ช่องโหว่ regreSSHion</a> เพิ่มเติมแล้วพบว่า<a href=\"https://www.openwall.com/lists/oss-security/2024/07/08/2\">ยังมีจุดที่ยิงจนสามารถรันโค้ดได้อีกจุดหนึ่ง</a> คือ child process มีการเรียกฟังก์ชั่น <code>cleanup_exit()</code> ที่ไม่ปลอดภัยสำหรับ async-signal โดยช่องโหว่นี้ผลกระทบน้อยกว่า regreSSHion เดิมเนื่องจาก child process มีสิทธิต่ำกว่า แม้จะพบช่องโหว่ในช่วงเวลาเหลื่อมกันแต่ทาง Red Hat ไม่พร้อมที่จะรวมแพตช์สองตัวเข้าด้วยกัน</p>\n<p>ช่องโหว่ CVE-2024-6409 มีคะแนน CVSS3.1 อยู่ที่ 7.0 คะแนน และทาง Red Hat จัดระดับผลกระทบปานกลาง แม้ทาง AlmaLinux จะออกแพตช์ก่อนได้แต่ก็ต่างกันเพียงวันเดียวเท่านั้น</p>\n<p>ที่มา - <a href=\"https://almalinux.org/blog/2024-07-09-cve-2024-6409/\">AlmaLinux</a></p>\n<p><img alt=\"No Description\" src=\"https://www.blognone.com/sites/default/files/externals/84c1ff2a948a329dbd79dfb61f6f221f.png\" /></p>\n</div></div></div><div><div>Topics: </div><div><div><a href=\"/topics/almalinux\">AlmaLinux</a></div><div><a href=\"/topics/rhel\">RHEL</a></div><div><a href=\"/topics/security\">Security</a></div><div><a href=\"/topics/openssh\">OpenSSH</a></div><div><a href=\"/topics/red-hat\">Red Hat</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0586a6d1994156213f73c4bbca5241ffcd772f228108ec64b05586ac700c88c4","category":"Thai"}
{"title":"อินเดียสืบสวน Amazon, Walmart, Flipkart ว่ามีพฤติกรรมผูกขาดอีคอมเมิร์ซหรือไม่","link":"https://www.blognone.com/node/124153","date":1628596495000,"content":"<div><div><div><p>อินเดียมีมาตรการคุมเข้มบริษัทเทคโนโลยีรายใหญ่ทั้งโซเชียลมีเดียและอีคอมเมิร์ซมานาน ล่าสุดศาลฎีกาอินเดีย สั่งอนุมัติให้มีการสอบสวน Amazon, Walmart, Flipkart ว่ามีพฤติกรรมเข้าข่ายผูกขาดหรือไม่</p>\n<p>ปีที่แล้ว คณะกรรมการการแข่งขันแห่งอินเดีย หรือ The Competition Commission of India (CCI) สั่งให้มีการสอบสวนบริษัท หลังมีการกล่าวหาว่ามีพฤติกรรมเลือกปฏิบัติ ส่งเสริมผู้ขายบางรายบนแพลตฟอร์มและใช้แนวทางปฏิบัติทางธุรกิจที่กีดกันการแข่งขันทางการค้า ซึ่งทั้งสามบริษัทก็ปฏิเสธทุกข้อกล่าวหา โดยบอกว่า CCI ไม่มีหลักฐานมากพอ จากคำสั่งศาลล่าสุด Amazon และ  Flipkart ออกแถลงการณ์จะปฏิบัติตามกฎหมายทั้งหมดและจะให้ความร่วมมืออย่างเต็มที่ในการสืบสวนของ CCI</p>\n<p>คดีผูกขาดยื่นฟ้องโดยกลุ่มผู้ค้า Delhi Vyapar Mahasangh กล่าวหาว่าบริษัทแพลตฟอร์มโปรโมทเฉพาะผู้ขายบางราย ทาง Amazon และ Flipkart ยังขอให้ศาลฎีการะงับคำขอล่าสุดของ CCI เป็นคำถาม 32 ข้อ ซึ่งรวมถึงรายละเอียดของผู้ขาย 100 อันดับแรกและผลิตภัณฑ์ที่มียอดขายสูงสุดด้วยเหตุผลว่าเป็นข้อมูลที่ละเอียดอ่อน</p>\n<p>ก่อนหน้านี้ในปี 2019  อินเดียได้<a href=\"https://www.blognone.com/node/107897\">ออกกฎหมายห้ามอีคอมเมิร์ซขายสินค้าที่ตัวเองมีส่วนได้ส่วนเสีย</a> ส่งผลให้ Amazon และ Flipkart ต้องนำสินค้าออกนับแสนรายการ</p>\n<p><img src=\"https://www.blognone.com/sites/default/files/externals/c722c19ed0e763f7d6e5d356059cdfc5.png\" /></p>\n<p>ที่มา - <a href=\"https://www.reuters.com/world/india/india-top-court-says-antitrust-probe-amazon-walmarts-flipkart-should-continue-2021-08-09/\">Reuters</a></p>\n</div></div></div><div><div>Topics: </div><div><div><a href=\"/topics/india\">India</a></div><div><a href=\"/topics/amazon\">Amazon</a></div><div><a href=\"/topics/walmart\">Walmart</a></div><div><a href=\"/topics/flipkart\">Flipkart</a></div><div><a href=\"/topics/e-commerce\">E-commerce</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0ddc14b7930d4d1cf98622aa240d9603153af3445d02f367f1693166f5c86150","category":"Thai"}
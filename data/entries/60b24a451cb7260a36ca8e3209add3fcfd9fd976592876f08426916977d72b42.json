{"title":"สายคุมโทนโปรดทราบ - Instagram อาจเปลี่ยนรูปในหน้าโปรไฟล์ เป็นสี่เหลี่ยมผืนผ้าแทนสี่เหลี่ยมจัตุรัส","link":"https://www.blognone.com/node/141473","date":1723855309000,"content":"<div><div><div><p>Instagram ยืนยันการ<strong>ทดสอบ</strong>เปลี่ยนวิธีการแสดงรูปภาพในหน้าโปรไฟล์ของผู้ใช้งาน ซึ่งที่ผ่านมาหน้าหลักแสดงรูปภาพแบบสี่เหลี่ยมจัตุรัส เรียงเป็นตาราง โดย Instagram ทดสอบการแสดงผลเป็นรูปสี่เหลี่ยมผืนผ้าแนวตั้ง</p>\n<p>การทดสอบนี้ไม่ใช่เรื่องใหม่ มีคนเคยเจอหน้าโปรไฟล์ถูกแก้ไขเป็นรูปแบบนี้มาตั้งแต่ปี 2022 แต่ Instagram ก็ไม่ได้ขยายผลเปลี่ยนให้ผู้ใช้งานทุกคน</p>\n<p>Adam Mosseri หัวหน้าทีม Instagram บอกว่าการทดสอบครั้งนี้ก็ทำกับผู้ใช้งานจำนวนจำกัด โดยให้เหตุผลของการอยากเปลี่ยนแปลงว่าเพราะรูปที่คนส่วนใหญ่อัปโหลดลง Instagram เดี๋ยวนี้ เป็นรูปภาพอัตราส่วน 4:3 หรือ 16:9 สำหรับวิดีโอ ทำให้เมื่อถูกครอปเป็นสี่เหลี่ยมจัตุรัสในหน้าโปรไฟล์ดูไม่สวยงามนัก</p>\n<p>เขายังบอกว่าการแสดงผลเป็นรูปสี่เหลี่ยมจัตุรัสนั้น ถูกกำหนดมาตั้งแต่สมัยที่ Instagram บังคับให้ลงรูปแบบสี่เหลี่ยมจัตุรัสเท่านั้น (<a href=\"https://www.blognone.com/node/71812\">ซึ่งเลิกบังคับตั้งแต่ปี 2015</a>) จึงต้องการเปลี่ยนแปลงให้เข้ากับคอนเทนต์ที่นิยมในปัจจุบัน แต่ยอมรับว่าหากเปลี่ยนแปลงรูปแบบการแสดงผล ย่อมกระทบกับคนที่จัดแต่งหน้าโปรไฟล์บนกรอบสี่เหลี่ยมจัตุรัสมาอย่างดี จึงกำลังหาแนวทางเปลี่ยนผ่านให้ดีที่สุด</p>\n<p>อย่างน้อยเรื่องนี้ก็ยืนยันว่า Instagram ต้องการเปลี่ยนวิธีแสดงผลรูปในหน้าโปรไฟล์แน่นอน</p>\n<p>ที่มา: <a href=\"https://www.theverge.com/2024/8/16/24222022/instagram-vertical-profile-grids-mess-up-layouts\">The Verge</a></p>\n<p><img src=\"https://www.blognone.com/sites/default/files/externals/68b313982c8225cfdb33625768523fdd.png\" /></p>\n</div></div></div><div><div>Topics: </div><div><div><a href=\"/topics/instagram\">Instagram</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"60b24a451cb7260a36ca8e3209add3fcfd9fd976592876f08426916977d72b42","category":"Thai"}
{"title":"ไม่ต้อง ❤️ ใน IG - พบ LinkedIn ถูกใช้เป็นแพลตฟอร์มนัดเดตกันแล้ว","link":"https://www.blognone.com/node/137525","date":1704544878000,"content":"<div><div><div><p>เรื่องนี้เป็นรายงานในสหรัฐอเมริกา ว่าได้เกิดเทรนด์ใหม่ของการนัดเดตหาคู่กันผ่าน LinkedIn แพลตฟอร์มโซเชียลสำหรับคนทำงาน ซึ่งดูแล้วฟังก์ชันในนั้นไม่น่าจะรองรับการหาคู่นัก เมื่อเทียบกับแพลตฟอร์มที่เน้นสำหรับการออกเดตหาคู่ หรือค้นหาเพื่อนใหม่โดยเฉพาะ</p>\n<p>ข้อมูลนี้ถูกยืนยันทั้งจากคอนเทนต์ใน <a href=\"https://www.tiktok.com/@sheissamme/video/7199823801151130926\">TikTok</a> ที่เล่าว่ามีคน DM มาพูดคุยเรื่องตำแหน่งงาน แต่เมื่อสนทนาแล้วพบว่าเป็นวัตถุประสงค์อื่นมากกว่า หรือจะเป็น<a href=\"https://www.tiktok.com/@constancejonestv/video/7013778664638729477\">คอนเทนต์แนะนำ</a>การใช้ LinkedIn หาคู่ หรือใน <a href=\"https://www.reddit.com/r/dating/comments/1dn7uj/linkedin_dating_the_unofficial_rules_or_what_they/\">Reddit</a> ก็มีคนโพสต์ว่าทำไม LinkedIn จึงเป็นแพลตฟอร์มหาคู่ที่น่าสนใจมากกว่า</p>\n<p>อย่างไรก็ตาม LinkedIn เองมีข้อกำหนดใช้งานที่ระบุไว้ ว่าการติดต่อในแพลตฟอร์มนี้เป็นเรื่องของการทำงานและโลกมืออาชีพเท่านั้น ไม่ใช่เพื่อการหาคู่ ทำให้ไม่มีใครรู้ว่าจริง ๆ แล้ว LinkedIn ถูกใช้เพื่อการหาคู่มากน้อยแค่ไหน</p>\n<p>Dustin Kidd อาจารย์ด้านสังคมศาสตร์ที่ Temple University บอกว่าเรื่องนี้ไม่ใช่เรื่องที่น่าประหลาดใจ เพราะตราบที่แพลตฟอร์มโซเชียลที่สร้างมาเพื่อวัตถุประสงค์ใดเป็นหลักก็ตาม มีเครื่องมือส่งข้อความหากันโดยตรงระหว่างผู้ใช้หรือ DM ก็ย่อมมีคนใช้ช่องทางนี้เพื่อการหาคู่อยู่แล้ว (เขาบอกว่าแม้แต่ Strava ก็มีเรื่องแบบนี้) อีกทั้ง LinkedIn ยังได้แต้มต่อเพราะรูปโปรไฟล์ในนั้น ผู้ใช้งานมักลงรูปที่ดูเป็นมืออาชีพ และจริงจังมากกว่าด้วย</p>\n<p>ผู้เชี่ยวชาญแนะนำว่าโลกของ LinkedIn นั้น ถูกวางกรอบมาให้เป็นทางการมากกว่า ฉะนั้นผู้ใช้งานควรมองโอกาสการหาคู่บนแพลตฟอร์มนี้เป็นเรื่องถัดจากการทำความรู้จักในโลกการทำงาน และไม่แสดงออกอย่างเป็นกันเองตั้งแต่ต้น ซึ่งจะดีกับทั้งตนเองและคู่สนทนา</p>\n<p>ที่มา: <a href=\"https://www.businessinsider.com/linkedin-is-a-dating-app-remote-work-online-romance-2024-1\">Business Insider</a></p>\n<p><img src=\"https://www.blognone.com/sites/default/files/externals/ef799f641bf77a7bffe79bc96ac0a453.jpg\" /></p>\n</div></div></div><div><div>Topics: </div><div><div><a href=\"/topics/linkedin\">LinkedIn</a></div><div><a href=\"/topics/social-media\">Social Media</a></div><div><a href=\"/topics/dating\">Dating</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2d72517f314764171190b301b39c0d40edc0b65ddf106b9803bc378dec2fe3d8","category":"Thai"}
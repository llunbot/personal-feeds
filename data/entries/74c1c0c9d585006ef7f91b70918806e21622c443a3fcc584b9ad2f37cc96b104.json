{"title":"แบงค์ชาติออกประกาศมาตรฐานความปลอดภัยแอปธนาคาร หนึ่งบัญชีหนึ่งเครื่อง, ต้องทำ Certification Pinning","link":"https://www.blognone.com/node/144655","date":1739455572000,"content":"<div><div><div><p>ธนาคารแห่งประเทศไทยประกาศแนวทางการรักษาความมั่นคงปลอดภัยของการให้บริการทางการเงินและการชำระเงินบนโทรศัพท์มือถือ เป็นการรวบรวมข้อกำหนดต่างๆ จากประกาศของธนาคารแห่งประเทศไทยเองที่มีมาก่อนหน้านี้ให้เป็นประกาศเดียวกัน</p>\n<p>แนวทางบังคับให้สถาบันการเงินต้องมีมาตรการ ได้แก่</p>\n<ol>\n<li>ห้ามส่งลิงก์ทั้งผ่าน SMS และอีเมล สำหรับการโพสข้อมูลบน social media ห้ามโพสลิงก์ที่มีการขอข้อมูลสำคัญ แต่สามารถส่งลิงก์ได้เมื่อผู้ใช้ขอเป็นรายครั้ง</li>\n<li>ธนาคารต้องติดตามการสร้างแอปปลอมทั้งบนสโตร์และนอกสโตร์</li>\n<li>แอปธนาคารใช้ได้ 1 อุปกรณ์ต่อ 1 บัญชี ลงสองเครื่องใช้โทรศัพท์มือถือและไอแพดไม่ได้</li>\n<li>ต้องมีการยืนยันตัวตนด้วย biometric เพิ่มเติม เมื่อมีธุรกรรมเกิน 50,000 บาท, ธุรกรรมทั้งวันเกิน 200,000 บาท, และปรับวงเงินเกิน 50,000 บาท</li>\n<li>กำหนดเพดานวงเงินตามความเสี่ยงของผู้ใช้บริการ ทั้งกรณีผู้ใช้เป็นเหยื่อ หรือผู้ใช้เป็นบัญชีม้า</li>\n</ol>\n<p>มาตรการบนตัวแอป มีมาตรการเพิ่มเติมอีกหลายประการ ทั้งการเข้ารหัสข้อมูล, แสดงผลข้อมูลอย่างปิดบังข้อมูลสำคัญ รวมถึงการทำ \"certification pinning หรือวิธีอื่นที่เทียบเท่า\", ทำ source code obfuscation ป้องกันการอ่านโค้ด, ตรวจจับเครื่อง root, ห้ามใช้แอปเมื่อติดตั้งแอปขอสิทธิช่วยเหลือคนพิการหรือแอปควบคุมเครื่องระยะไกล, ตลอดจนห้ามใช้แอปธนาคารในเครื่องที่เก่าจนมีความเสี่ยงที่ TB-CERT ประกาศแจ้งเตือน หรือหากจะให้เครื่องเก่าใช้งานได้ก็ต้องปรับวงเงินไม่เกินวันละ 5,000 บาท</p>\n<p>มาตรการในประกาศจำนวนมากเป็นมาตรการที่หลายธนาคารใช้มาก่อนหน้านี้แล้ว ความเปลี่ยนแปลงกับคนทั่วไปจึงไม่มากนัก ที่น่าแปลกใจคือประกาศยังคงสนับสนุนให้ทำ certification pinning (แกมบังคับ แม้จะระบุว่าใช้วิธีเทียบเท่าได้) โดยกระบวนการนี้เป็นกระบวนการลดความเสี่ยงที่ใบรับรองจะถูกออกโดย certification authority ที่ไม่ได้รับอนุญาต แต่เนื่องจากช่วงหลังมีกระบวนการตรวจสอบที่ดีขึ้นผ่านทาง CT log ทำให้กูเกิลที่เป็นผู้ใช้วิธีนี้เป็นวงกว้างคนแรกๆ <a href=\"https://www.blognone.com/node/96658\">เลิกใช้งานไปเมื่อปี 2018</a> <a href=\"https://www.blognone.com/node/138915\">ฝั่ง Let's Encrypt ก็เริ่มบีบทำให้ทำได้ลำบากขึ้น</a> รวมถึง <a href=\"https://www.blognone.com/node/141127\">Cloudflare ออกมาขอร้องให้ลูกค้าเลิกทำ</a></p>\n<p>ประกาศฉบับนี้มีผลจริงในเดือนมีนาคม 30 วันหลังประกาศ ยกเว้นการบังคับระบบปฎิบัติการเก่าให้มีผลใน 60 วัน</p>\n<p>ที่มา - <a href=\"https://www.bot.or.th/content/dam/bot/fipcs/documents/FOG/2568/ThaiPDF/25680027.pdf\">Bank of Thailand</a></p>\n<p><img src=\"https://www.blognone.com/sites/default/files/externals/456427bf7f77238c55bc7541071192c3.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/bank-thailand\">Bank of Thailand</a></div><div><a href=\"/topics/security\">Security</a></div><div><a href=\"/topics/mobile-banking\">Mobile Banking</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"74c1c0c9d585006ef7f91b70918806e21622c443a3fcc584b9ad2f37cc96b104","category":"Thai"}
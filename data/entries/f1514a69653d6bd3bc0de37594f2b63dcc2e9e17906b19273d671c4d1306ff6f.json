{"title":"ทีมออกแบบ Pixel 9a อธิบายเหตุผลที่ตัดแถบกล้อง Camera Bar เป็นเพราะโมดูลกล้องยื่นน้อยลง","link":"https://www.blognone.com/node/145844","date":1744650579000,"content":"<div><div><div><p>จุดเด่นที่น่าสนใจของ Google Pixel 9a รอบนี้คือ<a href=\"https://www.blognone.com/node/144789\">ไม่มีแถบกล้อง (Camera Bar) ด้านหลังแล้ว</a> ถือเป็นการเปลี่ยนดีไซน์ครั้งใหญ่ของ Pixel ในรอบหลายปี (<a href=\"https://www.blognone.com/node/124025\">ดีไซน์แถบกล้องเริ่มใช้ใน Pixel 6 เมื่อปี 2021</a>)</p>\n<p>ทีมงานออกแบบ Pixel 9a เปิดเผยผ่านบล็อกของกูเกิล เล่าเบื้องหลังการตัดสินใจถอด Camera Bar ว่าเกิดจากบุคลิก (personality) ของ Pixel 9a คือ \"playful, approachable and family-friendly\" จึงพยายามปรับคุณสมบัติทางกายภาพของเครื่องตามบุคลิกนี้ โดยยังคงโมดูลกล้องรูปสี่เหลี่ยมมุมโค้งแบบเดิม แต่ปรับให้โมดูลกล้องเข้ากับส่วนอื่นๆ ของเครื่องที่เป็นมินิมัลมากขึ้น</p>\n<p>สาเหตุที่ Pixel 9a สามารถตัดแถบ Camera Bar ได้ตามต้องการ เป็นเพราะปรับปรุงโมดูลกล้องให้ยื่นออกมาน้อยลง จนด้านหลังเครื่องเกือบแบนราบ หากใส่เคสแล้วโมดูลกล้องไม่ยื่นออกมาเกินระยะของเคสเลยด้วยซ้ำ แต่ยังคงคุณภาพของกล้องในระดับสูงสุดของมือถือระดับราคาเดียวกันไว้ได้อยู่</p>\n<p>นอกจากนี้ การเปลี่ยนมาใช้จอภาพแบบ plastic OLED (pOLED) ทำให้พื้นที่ความหนาของจอลดลง เพิ่มปริมาณความจุแบตเตอรี่เข้ามาได้อีก โดยที่ยังคงความหนาของเครื่องเท่าเดิม ตัวจอเองมีความสว่างมากขึ้น และเป็นจอแบบ 120Hz ด้วย</p>\n<p>เกร็ดข้อสุดท้ายคือสีม่วง Iris ที่เป็นสีเด่นของ Pixel 9a ได้แรงบันดาลใจมาจาก<a href=\"https://www.blognone.com/node/109875\">ม่วง Purple-ish ของ Pixel 3a</a> สีม่วงโทนอ่อนที่หลายคนชื่นชอบ นำมาปรับปรุงให้มีโทนน้ำเงินเพิ่มขึ้นจนเป็น Iris แต่ถ้าใครชอบสีสดๆ ก็มีสีชมพู Peony ให้เลือกเช่นกัน</p>\n<p>ที่มา - <a href=\"https://blog.google/products/pixel/pixel-9a-new-design-camera/\">Google</a></p>\n<p><img src=\"https://www.blognone.com/sites/default/files/externals/0058ef9bb006b41504c36c9d38bf8d1a.jpeg\" alt=\"\" /></p>\n<p><img alt=\"No Description\" src=\"https://www.blognone.com/sites/default/files/externals/6697ffc031f99f573c47402b7894db6b.jpeg\" /></p>\n</div></div></div><div><div>Topics: </div><div><div><a href=\"/topics/google-pixel-9\">Google Pixel 9</a></div><div><a href=\"/topics/mobile\">Mobile</a></div><div><a href=\"/topics/google\">Google</a></div><div><a href=\"/topics/design\">Design</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f1514a69653d6bd3bc0de37594f2b63dcc2e9e17906b19273d671c4d1306ff6f","category":"Thai"}
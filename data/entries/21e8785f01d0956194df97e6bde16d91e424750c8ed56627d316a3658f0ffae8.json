{"title":"Old Economy","link":"https://markpeak.net/old-economy/","date":1636549971000,"content":"<p><em>ภาพประกอบจาก<a href=\"https://mohawkgames.com/oldworld/\">เกม Old World</a></em></p>\n<p>รอบสัปดาห์ที่ผ่านมา มีโอกาสได้อ่านโพสต์สายการลงทุนที่พูดถึงเรื่อง “ความตีบตันของทุนไทย” ในจังหวะไล่เลี่ยกัน 2 เรื่อง ทำให้ต้องกลับมาคิดเรื่องอนาคตของทุนไทย (ในภาพกว้าง) กันอีกรอบ</p>\n<p>โพสต์แรกเป็นคำพูดของ ดร.นิเวศน์ เหมวชิรวรากร กูรูหุ้นไทยสาย value investor (VI) ที่<a href=\"https://www.facebook.com/bangkokbiznews/posts/10163261217664815?__cft__[0]=AZWnAfnsEFhObHfM-e5y1Ql7aa3AcKSMayjnEUgTJOnds2KDxLP1WLKXF-9MwosQYcTkPa4cHr9yayy8wJQqgp0j31YSFUtAk4aHuXf3kGYiMxASVJV7JDi6Egv39GDll85EZxZXGAu_IG2rqYvoBe4j&amp;__tn__=%2CO%2CP-R\">พูดไว้ในเวทีสัมมนาเรื่องหุ้นปี 2021</a> ดังนี้</p>\n<blockquote><p>คาดว่าตลาดหุ้นไทยจะทนภาวะเลวร้ายต่อไปไม่ไหว เช่น คนแก่ตัวขึ้นมาก คนทำงานน้อยลง เศรษฐกิจไม่ก้าวหน้า ไม่มีความคิดสร้างสรรค์ ในที่สุดตลาดหุ้นก็ไปต่อยาก โดยมองว่า นาทีนี้การลงทุนแต่ในประเทศไทยอย่างเดียวไม่น่าจะเพียงพอ โดยเฉพาะคนรุ่นใหม่<br />\n.<br />\n“จากการลงทุนในตลาดหุ้นไทยมากว่า 20 ปี ไม่เคยมีครั้งไหนรู้สึกสิ้นหวังกับตลาดหุ้นไทยเท่าครั้งนี้ เพราะตลาดหุ้นไทยไม่ไปไหน แถมยังไม่มีหุ้นเด็ดๆ ถูกๆ น่าลงทุน” ดร.นิเวศน์ กล่าว<br />\n.<br />\nอย่างไรก็ดี เมื่อสอบถามถึง “คำแนะนำการลงทุนในตลาดหุ้นไทย” ดร.นิเวศน์ กล่าวว่า การลงทุนในตลาดหุ้นไทย #ต้องเลือกซื้อรายตัว เพราะแต่ละเซกเตอร์ปรับขึ้นเต็มมูลค่าแล้ว อีกทั้ง<strong>ยังมีแต่ธุรกิจที่อยู่ใน “เศรษฐกิจแบบเก่า” (Old Economy)</strong> โดยต้องเลือกหุ้นที่ธุรกิจมีความแน่นอน ราคายังถูกกว่าตลาด และมีเงินปันผลที่ดี ที่สำคัญคือธุรกิจต้องไม่สามารถถูกทำลายด้วยเทคโนโลยี</p></blockquote>\n<p>คำพูดที่ผมติดใจคือคำว่า “เศรษฐกิจแบบเก่า” (Old Economy) ซึ่งเป็นเรื่องที่รู้ๆ กันอยู่แล้ว ไม่ใช่เรื่องใหม่ (<a href=\"https://markpeak.net/capacity-of-thai-capitalism/\">เคยเขียนไว้ในตอน Suehiro</a>) แต่พอได้อ่านที่ ดร.นิเวศน์ พูดออกมาแบบชัดๆ ก็ทำให้ฉุกใจคิดอีกครั้ง</p>\n<p>โพสต์ที่สองเป็นของคุณ “สุมาอี้” หรือ <a href=\"http://dekisugi.net/\">คุณนรินทร์ โอฬารกิจอนันต์</a> นักลงทุน VI อีกคนที่ผมติดตามมานาน เมื่อสิบกว่าปีที่แล้ว (พ.ศ. 2552) คุณสุมาอี้ มีไอเดียลงทุนในตลาดหุ้นไทยระยะยาว 15 ปี โดยถือหุ้น 7 ตัวที่มีพื้นฐานแข็งแกร่ง มีวิธีกระจายความเสี่ยง (เช่น มีหุ้นเซกเตอร์เดียวกันไม่เกิน 2 ตัว หุ้นหนึ่งตัวไม่เกิน 30% ของพอร์ต) อ่านรายละเอียดได้ในโพสต์ <a href=\"http://dekisugi.net/7ltg\">7LTG</a></p>\n<p>แต่หลังจากถือหุ้น 7LTG มานาน 12 ปี คุณสุมาอี้ก็ตัดสินใจหยุดซื้อหุ้นเติมเข้าพอร์ต และเตรียมขายหุ้นออกแล้ว (<a href=\"http://dekisugi.net/archives/34403\">งานเลี้ยงย่อมมีวันเลิกลา</a>) ด้วยเหตุผลเรื่อง Old Economy อีกเหมือนกัน</p>\n<blockquote><p>มุมมองการลงทุนของผมค่อยๆ เปลี่ยนแปลงมาเรื่อยๆ และช่วงหนึ่งปีให้หลังนี้มันก็ยิ่งเปลี่ยนแปลงมากขึ้นแบบเร่งตัว แทบจะกลับหลังหันแบบ 180 องศาเลยก็ว่าได้ ตอนนี้ เราไม่เชื่อในหุ้นที่เราเคยเชื่อ <strong>เราไม่เชื่อใน old economy อีกแล้ว เราจึงมองไม่เห็นเหตุผลที่จะถือหุ้นเหล่านี้ต่อไปอีกทำไม</strong> ที่ผ่านมา เราไม่กล้าตัดสินใจมากพอที่จะเปลี่ยนแปลง</p>\n<p>ตอนนี้เราเชื่อในหุ้น new economy แบบเต็มตัว มันกลายเป็นเหมือนลัทธิใหม่ของเรา ไม่รู้ว่าจะทำอะไรที่ขัดแย้งกับความเชื่อของเราต่อไปอีกทำไม ต่อไปนี้ เราจะเดิมพันเงินทุกบาททุกสตางค์ของเรากับฝั่ง disruptors เท่านั้น ไม่แทงกั๊กอีกต่อไป เราขอเลือกข้างแบบชัดเจน</p></blockquote>\n<p>ออกตัวก่อนว่า ผมยังมีมุมมองต่อเศรษฐกิจที่เชื่อในภาคการผลิต (manufacturing ซึ่งไม่ได้แปลว่า old economy เพราะอย่าง Telsa ก็เป็นการผลิตนะ และคงไม่มีใครนิยามว่าเป็น old economy แน่ๆ) ซึ่งเป็นมุมมองที่สอดคล้องกับ อ.วีระยุทธ กาญจน์ชูฉัตร ที่เขียนไว้ใน<a href=\"https://bookscape.co/books/intelligences/tricolor-economy\">หนังสือเศรษฐกิจสามสี</a> ว่า</p>\n<blockquote><p>การผลิตและอุตสาหกรรมยังคงเป็นหัวใจของการพัฒนา แต่ต้องมองผ่านห่วงโซ่การผลิตข้ามชาติและขยับเข้าสู่โหมด Green Growth อย่างจริงจัง</p></blockquote>\n<p>อย่างไรก็ตาม ในรอบ 10 ปีที่ผ่านมา เราเห็นแล้วว่าทุนขนาดใหญ่ของไทยถึงแม้เห็นเส้นขอบฟ้าของการเปลี่ยนแปลง แต่ไม่สามารถปรับตัวเองได้ดีเท่าไรนัก (จะด้วยเหตุผลใดนั้น เป็นเรื่องที่ต้องถกกันยาว โมเดลการผูกขาดแบบที่ Suehiro เขียนไว้ก็ถือเป็นปัจจัยสำคัญข้อหนึ่ง)</p>\n<p>เศรษฐกิจแบบ old economy จะยังอยู่กับเราไปอีกนาน แต่จะค่อยๆ เสื่อมถอยลง ในขณะที่เศรษฐกิจใหม่ new economy รุกเข้ามานานแล้ว</p>\n<p>เศรษฐกิจทั้งสองแบบจะอยู่ร่วมกันไปแบบกึ่งๆ คู่ขนานที่ค่อยๆ สอบเข้าหากันเรื่อยๆ ช่วงแรกๆ นั้นไม่ค่อยยุ่งเกี่ยวกันมากนัก แต่พอเริ่มมีส่วนที่ซ้อนทับกันเรื่อยๆ เราจะเห็นว่าฝ่ายเศรษฐกิจใหม่สามารถ disrupt ทุกอย่างที่มันเข้าไปแตะต้องได้อย่างง่ายดาย (และชี้ให้เห็นว่ากำแพงของเศรษฐกิจเก่ามันช่างเปราะบางเหลือเกิน)</p>\n<p>ส่วนระยะยาวแล้วผลของมันจะออกมาเป็นอย่างไรนั้น ยังจินตนาการไม่ค่อยออก แต่ก็เริ่มพอเห็นภาพลางๆ แล้ว</p>The post <a href=\"https://markpeak.net/old-economy/\">Old Economy</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"21e8785f01d0956194df97e6bde16d91e424750c8ed56627d316a3658f0ffae8","category":"Thai"}
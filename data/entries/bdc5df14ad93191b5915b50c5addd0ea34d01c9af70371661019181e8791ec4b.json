{"title":"เป็นทางการ แอปเปิลเปิดตัวระบบสแกนภาพโป๊เด็กบน iPhone/iPad, บล็อคการค้นหาผ่าน Safari/Siri ด้วย","link":"https://www.blognone.com/node/124093","date":1628213737000,"content":"<div><div><div><p>แอปเปิลเปิดตัวระบบสแกนภาพถ่ายเพื่อหาภาพอนาจารเด็ก (child sexual abuse material - CSAM) บน iPhone และ iPad อย่างเป็นทางการ พร้อมกับเพิ่มระบบบล็อคคำค้นที่เกี่ยวข้องกับภาพโป๊เด็กบน Safari และ Siri ทั้งบน Apple Watch, iPhone, iPad, และ Mac ตรงตามที่ Matthew Green นักวิจัยความปลอดภัยไซเบอร์<a href=\"https://www.blognone.com/node/124079\">นำข้อมูลมาเปิดเผยเมื่อวานนี้</a></p>\n<p>ระบบสแกน CSAM จะทำงานสแกนภาพก่อนจะอัพโหลดขึ้น iCloud เท่านั้น โดยแอปเปิลระบุว่าเป็นการรักษาความเป็นส่วนตัวของผู้ใช้เนื่องจากไม่ต้องการไปสแกนภาพบนคลาวด์โดยตรง เมื่อสแกนแล้วจะสร้างรายการภาพที่ตรงกับฐานข้อมูลภาพโป๊เด็กจากหน่วยงานรัฐ เรียกว่า safety voucher แล้วอัพโหลดขึ้น iCloud ไปพร้อมกับภาพ</p>\n<p><img src=\"https://www.blognone.com/sites/default/files/externals/ba7ce76bd4e1ffeb074eaf03a4158a6a.jpg\" /></p>\n<p>เมื่อภาพอัพโหลดขึ้น iCloud จะตรวจสอบว่าจำนวนภาพที่ตรงกับฐานข้อมูลเกินกำหนดหรือยัง หากเกินแล้วจะมีพนักงานของแอปเปิลมาตรวจสอบ และหากยืนยันว่าเป็นภาพโป๊เด็กจริงก็จะรายงานหน่วยงานที่เกี่ยวข้องต่อไป</p>\n<p><img src=\"https://www.blognone.com/sites/default/files/externals/722d7bdacf4f3a2031bc154cd8a36505.jpg\" /></p>\n<p>ก่อนหน้านี้เคยมีข่าวว่าแอปเปิลยกเลิกโครงการเข้ารหัสไฟล์บน iCloud แบบ end-to-end เปิดทางให้หน่วยงานรัฐสามารถขอข้อมูลผู้ใช้จากแอปเปิลโดยตรงได้ การสร้างระบบแจ้งเตือนที่ซับซ้อนเช่นนี้จึงดูไม่จำเป็นนัก เพราะในความเป็นจริงแอปเปิลก็สแกนภาพบน iCloud ได้โดยตรง แต่กระบวนการที่ซับซ้อนเหล่านี้ช่วยให้แอปเปิลมั่นใจได้ว่าพนักงานที่เกี่ยวข้องจะไม่เข้าไปดูข้อมูลผู้ใช้โดยไม่จำเป็น</p>\n<p>กระบวนการสแกนภาพใช้อัลกอริทึม <a href=\"https://github.com/nikcheerla/neuralhash\">NeuralHash</a> ที่สามารถจับภาพได้แม้ถูกแปลงบางส่วน เช่น การหมุนภาพ, เอากล้องมาถ่ายภาพจากหน้าจอ, หรือการวางลายน้ำทับภาพ</p>\n<p>นอกจากการสแกนภาพแล้วแอปเปิลยังอัปเดต Siri และ Safari ให้แจ้งเตือนผู้ใช้เมื่อพยายามค้นหาด้วยคำที่เกี่ยวข้องกับภาพอนาจารเด็ก พร้อมกับขึ้นลิงก์สายด่วนให้ความช่วยเหลือผู้มีความคิดและพฤติกรรมเสี่ยง แอปเปิลเตรียมอัพเดตใส่ฟีเจอร์นี้บน iOS, iPadOS, watchOS, และ mac OS ภายในปีนี้</p>\n<p>ที่มา - <a href=\"https://www.apple.com/child-safety/\">Apple</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/crime\">Crime</a></div><div><a href=\"/topics/privacy\">Privacy</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bdc5df14ad93191b5915b50c5addd0ea34d01c9af70371661019181e8791ec4b","category":"Thai"}
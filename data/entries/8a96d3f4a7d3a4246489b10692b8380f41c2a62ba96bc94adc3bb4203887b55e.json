{"title":"ซีอีโอ Warner Bros. Discovery พูดเอง สนใจขายไลเซนส์ตัวละครให้บริษัทอื่นมาทำเกม","link":"https://www.blognone.com/node/141327","date":1723159925000,"content":"<div><div><div><p>David Zaslav ซีอีโอของ Warner Bros. Discovery ตอบคำถามเกี่ยวกับธุรกิจเกมในงานแถลงผลประกอบการไตรมาส 2/2024 หลังปีนี้ธุรกิจนี้ย่ำแย่ เพราะ<a href=\"https://www.blognone.com/node/140208\">เกม Suicide Squad: Kill the Justice League ทำบริษัทขาดทุนยับ</a> แถมต้องนำผลประกอบการไปเทียบกับ<a href=\"https://www.blognone.com/node/137559\">ปี 2023 ที่ออกมาดีเยี่ยมจากเกม Hogwarts Legacy</a></p>\n<p>คำตอบของ Zaslav คือเกมยังถือเป็นธุรกิจสำคัญของบริษัท โดยยุทธศาสตร์สำคัญที่บริษัทเคยประกาศไว้เมื่อต้นปีคือ <a href=\"https://www.blognone.com/node/138558\">หันมาโฟกัสที่เกมมือถือและ live service มากขึ้น</a> ดังเห็นได้จาก<a href=\"https://www.blognone.com/node/141039\">การเข้าซื้อสตูดิโอ Player First Games ผู้พัฒนาเกม MultiVersus</a> มาเป็นสตูดิโอในเครือ</p>\n<p>นอกจากนี้ Zaslav ยังพูดถึงความเป็นไปได้ที่จะขายไลเซนส์ตัวละครและภาพยนตร์ของบริษัท ไปให้บริษัทอื่นทำเกมด้วย หลังจากที่ Warner Bros. Discovery ใช้นโยบายให้เฉพาะสตูดิโอภายในบริษัท (ตอนนี้มี 11 สตูดิโอ) ทำเกมเองมาตลอด ข้อจำกัดของแนวทางเดิมคือ WBD มีตัวละครและภาพยนตร์จำนวนมาก การขายแต่ไลเซนส์เพื่อให้บริษัทอื่นๆ เข้ามาทำเกมด้วยบางส่วน ซึ่งมีหลายบริษัทติดต่อเข้ามาจริงๆ ก็เป็นสิ่งที่ WBD กำลังดูอยู่</p>\n<p>ตัวอย่างแฟรนไชส์ในครอบครองของ WBD ได้แก่ฮีโร่ในจักรวาล DC, Harry Potter, Game of Thrones, Rick and Morty, Looney Tunes, Mortal Kombat และเกมตระกูล Lego</p>\n<p>ที่ผ่านมา แนวทางของ WBD ในฐานะค่ายหนังรายใหญ่ของโลก แตกต่างกับคู่แข่งอย่าง <a href=\"https://www.blognone.com/node/42849\">Disney ที่ยกเลิกสตูดิโอเกมภายในของตัวเอง</a> และเปลี่ยนมาใช้วิธีขายไลเซนส์ให้บริษัทอื่นๆ ทำเกมทั้งหมดแทน</p>\n<p>ที่มา - <a href=\"https://www.ign.com/articles/wb-discovery-wants-to-license-franchises-batman-harry-potter-studios\">IGN</a></p>\n<p><img alt=\"No Description\" src=\"https://www.blognone.com/sites/default/files/externals/1dc1f398c8e0d1820f5c8b8f2b146f21.jpg\" /></p>\n</div></div></div><div><div>Topics: </div><div><div><a href=\"/topics/warner-bros-discovery\">Warner Bros. Discovery</a></div><div><a href=\"/topics/warner-bros\">Warner Bros.</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8a96d3f4a7d3a4246489b10692b8380f41c2a62ba96bc94adc3bb4203887b55e","category":"Thai"}
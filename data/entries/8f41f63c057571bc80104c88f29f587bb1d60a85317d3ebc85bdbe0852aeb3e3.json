{"title":"Boeing คาดรัฐบาล Trump อาจยกเลิกโครงการจรวด SLS ไปดวงจันทร์, ต้องปลดพนักงานออก","link":"https://www.blognone.com/node/144558","date":1738977998000,"content":"<div><div><div><p>David Dutcher รองประธานของ Boeing และหัวหน้าโครงการจรวด Space Launch System (SLS) ที่ใช้ส่งยานไปดวงจันทร์ในโครงการ Artemis ของ NASA เรียกประชุมพนักงานราว 800 คนที่อยู่ภายใต้โครงการนี้ เพื่อแจ้งเตือนว่ามีโอกาสที่ NASA ในยุค Trump จะยกเลิกโครงการ</p>\n<p>ภายใต้โครงการ Artemis นั้น NASA แบ่งงานแต่ละส่วนให้บริษัทอวกาศหลายๆ ราย เช่น <a href=\"https://www.blognone.com/node/131828\">ยานอวกาศ Orion</a> ผลิตโดย Lockheed Martin ร่วมกับ Airbus, ยานลงจอดดวงจันทร์ HLS เลือก <a href=\"https://www.blognone.com/node/122216\">SpaceX</a> และ <a href=\"https://www.blognone.com/node/133934\">Blue Origin</a> แบ่งๆ กันไปคนละภารกิจ</p>\n<p>Boeing ได้งานจรวด SLS ที่ใช้ยิงพาชิ้นส่วนอื่นๆ ออกไปนอกชั้นบรรยากาศของโลก แต่เมื่อโครงการนี้ยืดเยื้อมายาวนาน (เริ่มปี 2011, ตั้งเป้ายิงปี 2016, <a href=\"https://www.blognone.com/node/131517\">ได้ยิงจริงปี 2022</a>) บวกกับการเปลี่ยนแปลงทางการเมืองของสหรัฐเอง ทำให้ Boeing ประเมินว่ารัฐบาล Trump อาจยกเลิกโครงการ SLS (และอาจเปลี่ยนไปใช้จรวดของ SpaceX ที่ใกล้ชิดกับ Trump แทน)</p>\n<p>หากรัฐบาลสหรัฐตัดสินใจยกเลิกโครงการ SLS จริง ประกาศอย่างเป็นทางการน่าจะมาในเดือนมีนาคม 2025 ตามกรอบการยื่นงบประมาณประจำปีของสหรัฐ และ Boeing คาดว่าจะต้องปลดพนักงานในโครงการนี้ออกราว 400 คน</p>\n<p>ที่มา - <a href=\"https://arstechnica.com/space/2025/02/boeing-has-informed-its-employees-that-nasa-may-cancel-sls-contracts/\">Ars Technica</a>, ภาพจาก <a href=\"https://www.boeing.com/space/space-launch-system#carousel-baf15e4f72-item-7c3fba3b2d-tabpanel\">Boeing</a></p>\n<p><img alt=\"No Description\" src=\"https://www.blognone.com/sites/default/files/externals/271b3d159879de12ad7d384e56c6c42e.jpeg\" /></p>\n</div></div></div><div><div>Topics: </div><div><div><a href=\"/topics/boeing\">Boeing</a></div><div><a href=\"/topics/artemis\">Artemis</a></div><div><a href=\"/topics/space\">Space</a></div><div><a href=\"/topics/nasa\">NASA</a></div><div><a href=\"/topics/donald-trump\">Donald Trump</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8f41f63c057571bc80104c88f29f587bb1d60a85317d3ebc85bdbe0852aeb3e3","category":"Thai"}
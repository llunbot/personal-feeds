{"title":"ซีอีโอ Cloudflare ยอมรับ AI กำลังทำลายโมเดลธุรกิจของวงการเว็บ คนเข้าเว็บน้อยลง","link":"https://www.blognone.com/node/146373","date":1747095687000,"content":"<span>ซีอีโอ Cloudflare ยอมรับ AI กำลังทำลายโมเดลธุรกิจของวงการเว็บ คนเข้าเว็บน้อยลง</span>\n\n  <div>\n    <div>Body</div>\n              <div><p>Matthew Prince ซีอีโอของ Cloudflare <a href=\"https://www.blognone.com/node/143614\">ผู้รู้ทุกสรรพสิ่งบนอินเทอร์เน็ต</a> ให้สัมภาษณ์กับนิตยสาร Council on Foreign Relations ว่า AI กำลังเปลี่ยนแปลงโมเดลธุรกิจของเว็บไปอย่างสิ้นเชิง</p>\n<p>Prince บอกว่าโมเดลธุรกิจของเว็บในช่วง 15 ปีที่ผ่านมาคือ search ที่ส่งทราฟฟิกต่อไปยังเว็บต่างๆ โดยกูเกิลเข้ามาดูดหน้าเว็บเราเพื่อไปทำ index แล้วส่งทราฟฟิกผู้ชมกลับมายังเว็บไซต์ เมื่อสักสิบปีที่แล้ว ค่าเฉลี่ยคือกูเกิลดูดหน้าเว็บเรา 2 หน้าแล้วส่งทราฟฟิกผู้ชมกลับมา 1 คน แต่ตอนนี้ค่าเฉลี่ยกลายเป็นดูดหน้าเว็บ 6 หน้าถึงจะส่งทราฟฟิกกลับมา 1 คน</p>\n<p>เหตุผลเกิดจากทิศทางของโลก search ที่เปลี่ยนไป พยายามค้นหาคำตอบให้ผู้ชม โดยไม่จำเป็นต้องเข้ามาอ่านในหน้าเว็บ (zero-click search) Prince บอกว่า 75% ของคำค้นหา สามารถมีคำตอบได้โดยไม่ต้องออกจากกูเกิลเลย</p>\n<p>Prince บอกว่าทิศทางนี้จะยิ่งเด่นชัดในยุค LLM เพราะค่าเฉลี่ยของ OpenAI ดูดหน้าเว็บ 250 หน้าเพื่อส่งทราฟฟิก 1 คน และ Anthropic ดูด 6 พันหน้าต่อทราฟฟิกหนึ่งคน คำตอบของ AI จะไม่ส่งเราไปยังข้อความต้นฉบับ แต่จะให้เราอ่านข้อความที่ดัดแปลงจากต้นฉบับแทน (derivative of source)</p>\n<p>Prince ชี้ว่าการเปลี่ยนแปลงนี้จะทำลายวงการ content creator หากไม่มีอะไรเปลี่ยนแปลง เขาบอกว่าคนอย่าง Sam Altman เข้าใจเรื่องนี้ และพยายามแก้ปัญหาโดยเซ็นสัญญาซื้อเนื้อหาจากเว็บต่างๆ แต่เราไม่สามารถพึ่งพาเงินจากเขาคนเดียวได้</p>\n<p>ที่มา - <a href=\"https://searchengineland.com/ai-killing-web-business-model-455157\">Search Engine Land</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Tue, 05/13/2025 - 07:21</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a3abd1a671278b551eb1f99d4b8051adeea84e60e33df9443d436fa7514eb323","category":"Thai"}
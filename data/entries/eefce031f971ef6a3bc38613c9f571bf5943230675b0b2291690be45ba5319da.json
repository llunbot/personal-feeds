{"title":"Tesla Model S และ X Standard Range กลับมาอีกครั้ง ถูกลงหมื่นดอลลาร์ แล่นได้ 515 กม.","link":"https://www.blognone.com/node/135289","date":1692094611000,"content":"<div><div><div><p>หลายปีก่อน Tesla Model S และ X เคยมีรุ่น Standard Range และ Long Range จำหน่ายคู่กัน แต่มีช่วงหนึ่งที่เปลี่ยนรุ่นย่อยบ่อย จนในที่สุดปี 2021 ก็จำหน่ายเพียงสองรุ่นย่อยคือ Long Range และ Plaid (ตัวแรง) แต่ล่าสุดก็นำรุ่น Standard Range กลับมาอีกครั้ง</p>\n<p>สำหรับ Model S Standard Range รุ่นปีนี้ แล่นได้ 320 ไมล์หรือ 515 กม. ราคาต่ำกว่ารุ่น Long Range อยู่ 10,000 ดอลลาร์สหรัฐ ที่ 78,490 ดอลลาร์สหรัฐหรือราว 2.78 ล้านบาท ในขณะที่รุ่น Long Range แล่นได้ 650 กม. ตามมาตรฐาน EPA โดยทั้งสองรุ่นย่อยมาพร้อมมอเตอร์คู่และมีความเร็วสูงสุด 240 กม./ชม. เท่ากัน</p>\n<p><img alt=\"No Description\" src=\"https://www.blognone.com/sites/default/files/externals/77b02aca09c5d79e165c0918995a21de.jpg\" /></p>\n<p>สำหรับ Model X Standard Range รุ่นปีนี้ แล่นได้ 269 ไมล์หรือ 433 กม. ราคาต่ำกว่ารุ่น Long Range อยู่ 10,000 ดอลลาร์สหรัฐเช่นกัน ที่ 88,490 ดอลลาร์สหรัฐหรือราว 3.13 ล้านบาท ในขณะที่รุ่น Long Range แล่นได้ 560 กม. ตามมาตรฐาน EPA โดยทั้งสองรุ่นย่อยมาพร้อมมอเตอร์คู่และมีความเร็วสูงสุด 240 กม./ชม. เท่ากัน</p>\n<p><img alt=\"No Description\" src=\"https://www.blognone.com/sites/default/files/externals/c06833297e2f74d4fdef65c3a1549997.jpg\" /></p>\n<p>ทั้งนี้ยังไม่แน่ชัดว่ารถรุ่น Standard Range นี้ใช้แบตเตอรี่ต่างจากรุ่น Long Range หรือใช้แบตเตอรี่เหมือนกันแต่ล็อคด้วยซอฟต์แวร์ (Tesla เคยทำแบบนี้มาแล้ว และเคยให้จ่ายเงินเพื่อปลดล็อคภายหลังได้)</p>\n<p>ที่มา - <a href=\"https://electrek.co/2023/08/14/tesla-launches-model-s-x-with-standard-range/\">Electrek</a></p>\n</div></div></div><div><div>Topics: </div><div><div><a href=\"/topics/tesla\">Tesla</a></div><div><a href=\"/topics/electric-car\">Electric Car</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"eefce031f971ef6a3bc38613c9f571bf5943230675b0b2291690be45ba5319da","category":"Thai"}
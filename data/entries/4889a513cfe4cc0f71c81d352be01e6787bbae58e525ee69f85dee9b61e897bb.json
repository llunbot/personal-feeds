{"title":"Oracle กลับลำ ออกอัพเดตให้ Oracle Java ฟรีนาน 3 ปีทุกกรณี ใช้งานเชิงพาณิชย์ได้","link":"https://www.blognone.com/node/124761","date":1631680450000,"content":"<div><div><div><p>เมื่อปี 2018 <a href=\"https://www.blognone.com/node/101817\">Oracle ประกาศนโยบายหยุดออกแพตช์ฟรีให้ Oracle JDK ที่ใช้ในเชิงพาณิชย์</a> อยากได้ต้องเสียเงินสมัครสมาชิก Oracle Java SE Subscription เท่านั้น</p>\n<p>ประกาศของ Oracle ทำให้ผู้ใช้ Java เหลือทางเลือกแค่ 2 ทางคือ ใช้ OpenJDK เวอร์ชันฟรี แต่อัพเดตสั้น หรือเสียเงินให้ Oracle เท่านั้น <a href=\"https://www.blognone.com/node/122069\">ช่องว่างนี้จึงมีบริษัทอื่นๆ เข้ามาออกอัพเดต Java ให้ฟรีหลายราย เช่น Red Hat, Amazon หรือแม้แต่ Microsoft</a></p>\n<p>แต่ล่าสุด Oracle กลับลำ เปลี่ยนนโยบายใหม่ว่าจะออกอัพเดตให้ Oracle JDK ฟรี สำหรับการใช้งานทุกกรณี (แปลว่าเชิงพาณิชย์ก็ใช้ได้) นับตั้งแต่ <a href=\"https://www.blognone.com/node/124757\">Java 17 LTS ที่เพิ่งออกวันนี้</a> มีระยะเวลาการอัพเดตให้นาน 3 ปี (นับถึง LTS รุ่นถัดไปที่ออกทุก 2 ปี แล้วบวกต่อให้อีก 1 ปี)</p>\n<p><img src=\"https://www.blognone.com/sites/default/files/externals/7860f91a13a8b739b77e2e6664569802.png\" /></p>\n<p>เมื่อ Oracle JDK เปิดอัพเดตฟรีหมดแล้ว ลูกค้าที่เสียเงินซื้อ Oracle Java SE Subscription จะยังต้องจ่ายเงินต่อไปทำไม? คำตอบของ Oracle คือยังมีฟีเจอร์เฉพาะอย่าง Java Management Service, Advanced Management Console, GraalVM Enterprise ที่ไม่มีในรุ่นฟรี รวมถึงบริการซัพพอร์ตด้วย</p>\n<p>นอกจากนี้ Oracle ยังเปิดกว้างมากขึ้นในการดาวน์โหลดไฟล์ Oracle JDK จากของเดิมที่ต้องเข้าหน้ายอมรับเงื่อนไขการใช้งานก่อน ตอนนี้สามารถเข้า URL เพื่อดาวน์โหลดไฟล์ได้โดยตรงแล้ว (<a href=\"https://www.oracle.com/java/technologies/jdk-script-friendly-urls/\">รายละเอียด</a>)</p>\n<blockquote><p>wget https://download.oracle.com/java/17/latest/jdk-17_linux-x64_bin.tar.gz</p>\n</blockquote>\n<p>ที่มา - <a href=\"https://blogs.oracle.com/java/post/free-java-license\">Oracle</a></p>\n</div></div></div><div><div>Topics: </div><div><div><a href=\"/topics/oracle\">Oracle</a></div><div><a href=\"/topics/java\">Java</a></div><div><a href=\"/topics/open-source\">Open Source</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4889a513cfe4cc0f71c81d352be01e6787bbae58e525ee69f85dee9b61e897bb","category":"Thai"}
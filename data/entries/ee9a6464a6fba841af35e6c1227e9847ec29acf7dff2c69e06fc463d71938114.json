{"title":"Wear OS 5 ออกรุ่น Developer Preview เน้นแบตใช้ได้นานขึ้น ทำได้ดีขึ้น 20% แล้ว","link":"https://www.blognone.com/node/139802","date":1715922333000,"content":"<div><div><div><p>กูเกิลออกระบบปฏิบัติการ Wear OS 5 รุ่นทดสอบ Developer Preview โดยอิงมาจากแกนของ Android 14</p>\n<p>ธีมหลักของ Wear OS 5 ประกาศตัวชัดเจนว่าต้องการยืดระยะเวลาการใช้งานแบตเตอรี่ ตัวอย่างที่กูเกิลยกมาคือการใช้อุปกรณ์ Wear OS กับการวิ่งมาราธอน สามารถลดการใช้แบตเตอรี่ลงได้สูงสุด 20% เมื่อเทียบกับ Wear OS 4 (แต่ก็ไม่มีรายละเอียดมากนักว่าลดอย่างไร)</p>\n<p>กูเกิลยังปรับเปลี่ยนวิธีการพัฒนาหน้าปัดนาฬิกาของ Wear OS ให้มาใช้ Watch Face Format แบบใหม่ที่เริ่มใน Wear OS 4 ส่วนหน้าปัดรุ่นเก่าๆ ที่พัฒนาด้วย AndroidX หรือ Wearable Support Library ของเดิมจะทยอยเลิกใช้งานในอนาคต ส่วนของการพัฒนาแอพบน Wear OS กูเกิลก็แนะนำให้ใช้ Jetpack Compose for Wear OS ซึ่งเป็นแนวทางที่กูเกิลกำลังมุ่งไปในภาพใหญ่ นั่นคือพยายามชวนให้มาใช้ Jetpack Compose ในทุกแพลตฟอร์มอุปกรณ์</p>\n<p>สุดท้ายกูเกิลให้ข้อมูลว่า อุปกรณ์สวมใส่ตระกูล Wear OS มีอัตราการเติบโตของผู้ใช้งาน 40% ในปี 2023 แต่ไม่ยอมเผยตัวเลขว่ามีทั้งหมดกี่คนกันแน่ บอกแค่อัตราการเติบโตอย่างเดียว</p>\n<p>ที่มา - <a href=\"https://android-developers.googleblog.com/2024/05/whats-new-in-wear-os-io-24.html\">Android Developers</a></p>\n<p><img alt=\"No Description\" src=\"https://www.blognone.com/sites/default/files/externals/876ed49d801b396fc788bdc0d7a93ab8.png\" /></p>\n</div></div></div><div><div>Topics: </div><div><div><a href=\"/topics/wear-os\">Wear OS</a></div><div><a href=\"/topics/google\">Google</a></div><div><a href=\"/topics/wearable-computing\">Wearable Computing</a></div><div><a href=\"/topics/android\">Android</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ee9a6464a6fba841af35e6c1227e9847ec29acf7dff2c69e06fc463d71938114","category":"Thai"}
{"title":"MediaTek เคลม Dimensity 9000 ประสิทธิภาพเท่า A15, ชิป AI เหนือกว่า Google Tensor","link":"https://www.blognone.com/node/125936","date":1637502773000,"content":"<div><div><div><p>ในงานเปิดตัว <a href=\"https://www.blognone.com/node/125906\">ชิปเรือธง MediaTek Dimensity 9000</a> ทาง MediaTek ได้โชว์ตัวเลขเบนช์มาร์คหลายชุด ที่แสดงให้เห็นว่า Dimensity เหนือกว่าชิปคู่แข่งในท้องตลาด ไม่ว่าจะเป็น Snapdragon 888, Google Tensor หรือแม้กระทั่ง Apple A15 ที่ระบุว่าอยู่ในระดับเท่าๆ กัน</p>\n<p>ปัจจัยหลักที่ MediaTek บอกว่า Dimensity 9000 ดีขึ้นกว่าเดิมมากๆ มาจาก<a href=\"https://www.blognone.com/node/122846\">การใช้สถาปัตยกรรมซีพียูใหม่ของ Arm ยกชุดคือ Cortex-X2, Cortex-A710, Cortex-A510</a> ซึ่ง ณ ตอนนี้ยังไม่มีคู่แข่งรายใดเปิดตัวชิปเจนเดียวกัน (<a href=\"https://www.blognone.com/node/125841\">Qualcomm น่าจะเปิดตัวในเร็วๆ นี้</a>) บวกกับการผลิตที่ 4nm ของ TSMC เป็นรายแรกของโลกด้วย</p>\n<p>ตัวเลขของ MediaTek ระบุว่า ประสิทธิภาพแบบคอร์เดี่ยวเทียบกับ \"ชิปเรือธง Android\" ไม่ระบุรุ่น (แต่ทุกคนเข้าใจกันว่าหมายถึง Snapdragon 888) ดีกว่ากัน 10% (Geekbench 5.0) และ 37% (Specint2K6) ส่วนตัวเลขสำคัญคือประสิทธิภาพแบบมัลติคอร์ (Geekbench 5.0) อยู่ระดับทัดเทียมกับ Apple A15 เลยทีเดียว</p>\n<p><img src=\"https://www.blognone.com/sites/default/files/externals/50811d0d2e9e9efe455e212bded62b1d.png\" /></p>\n<p>ฝั่งจีพียู Dimensity 9000 ใช้จีพียู Mali-G710 ตัวใหม่ของ Arm เช่นกัน โดยกราฟที่ MediaTek นำมาโชว์ก็มีประสิทธิภาพเหนือกว่า \"ชิปเรือธงปี 2021\" ซึ่งหมายถึงจีพียูของ Apple A15</p>\n<p><img src=\"https://www.blognone.com/sites/default/files/externals/d6e8f95357f591b53a6db471132cf888.png\" /></p>\n<p>ประสิทธิภาพของหน่วยประมวลผล AI ของ Dimensity 9000 เลือกเทียบกับ Google Tensor โดยบอกว่าเหนือกว่ากัน 16% (ETHZ v4)</p>\n<p><img src=\"https://www.blognone.com/sites/default/files/externals/a3d2c7e8b7915e300f3d0a9ff49375ab.png\" /></p>\n<p>การเคลมกันหนักขนาดนี้ ต้องรอดูกันว่าตัวเลขจริงๆ ของสำนักที่เป็นกลางจะออกมาเป็นแบบใด และเมื่อ Snapdragon รุ่นใหม่ (ที่บอกว่าจะชื่อ Snapdragon 8 gen 1) ซึ่งสเปกน่าจะใกล้เคียงกับ Dimensity 9000 มาก จะได้ผลลัพธ์ด้านประสิทธิภาพใกล้เคียงกันแค่ไหน</p>\n<p>ที่มา - <a href=\"https://www.anandtech.com/show/17070/mediatek-announces-dimensity-9000\">AnandTech</a>, <a href=\"https://9to5google.com/2021/11/19/mediatek-dimensity-9000-revealed-specs-performance/\">9to5google</a></p>\n</div></div></div><div><div>Topics: </div><div><div><a href=\"/topics/mediatek\">MediaTek</a></div><div><a href=\"/topics/soc\">SoC</a></div><div><a href=\"/topics/apple-ax\">Apple AX</a></div><div><a href=\"/topics/google-tensor\">Google Tensor</a></div><div><a href=\"/topics/snapdragon\">Snapdragon</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6fb03a8cfb035f5eb10b72109f59d7e9459e424e61159fa232d9edf692f5f86a","category":"Thai"}
{"title":"สู่โลก 64 บิตเต็มรูปแบบ ซีพียู Arm ปี 2023 เป็น 64 บิตล้วนทุกรุ่นแล้ว","link":"https://www.blognone.com/node/134067","date":1685413752000,"content":"<div><div><div><p>อีกประเด็นน่าสนใจใน<a href=\"https://www.blognone.com/node/134054\">การเปิดตัวซีพียูใหม่ของ Arm ประจำปี 2023</a> คือซีพียูของปี 2023 เป็นแบบ 64 บิตล้วน ไม่มี 32 บิตแล้ว</p>\n<p>บริษัท Arm มีสถาปัตยกรรม 64 บิตเรียกว่า AArch64 หรือ ARM64 มาตั้งแต่ปี 2011 (ยุค ARMv8) แต่ตลอดสิบกว่าปีที่ผ่านมายังเป็นการใช้งานควบคู่กับ 32 บิต (AArch32)</p>\n<p>Arm เริ่มเปลี่ยนผ่านสู่โลกยุค 64-bit only อย่างช้าๆ เริ่มจาก <a href=\"https://www.anandtech.com/show/16693/arm-announces-mobile-armv9-cpu-microarchitectures-cortexx2-cortexa710-cortexa510/2\">ซีพียูตัวใหญ่ Cortex-X2 ในปี 2021</a> และในปีที่แล้ว <a href=\"https://www.blognone.com/node/129149\">เริ่มเปลี่ยนซีพียูไซส์กลาง Cortex-A715</a> เป็น 64 ล้วน แต่ไม่ได้ออกซีพียูไซส์เล็กตามมาด้วย (ยังใช้ Cortex-A510 รุ่นของปี 2021) โดยมีผู้ผลิตมือถือบางรายที่ออกแบบซีพียูเอง เช่น <a href=\"https://www.blognone.com/node/131231\">Google Pixel 7 เลือกใช้คอร์ 64 บิตล้วน</a></p>\n<p>ปีนี้ Arm ออกซีพียูไซส์เล็กตัวใหม่ Cortex-A520 ที่เป็น 64 บิตล้วนเรียบร้อยแล้ว การเปลี่ยนผ่านเสร็จสมบูรณ์ ทำให้มือถือที่เลือกใช้ชิป Arm ของปี 2023 จะเป็น 64 บิตล้วนตามไปด้วยทันที (ปีนี้คงได้เห็นกันเยอะเลย)</p>\n<p><img alt=\"No Description\" src=\"https://www.blognone.com/sites/default/files/externals/544cc30e91720957b822f5bbc6cc1e54.png\" /></p>\n<p>ข้อดีของการใช้ซีพียู 64 บิตคือรองรับหน่วยความจำขนาดใหญ่ขึ้น ส่วนการใช้ 64 บิตล้วนก็ช่วยลดความซับซ้อนของการมี 2 สถาปัตยกรรมลงมา พื้นที่ในซีพียูว่างเยอะขึ้นเพราะไม่ต้องมีรีจิสเตอร์ 32 บิตอีกต่อไป ฝั่งของซอฟต์แวร์นั้นพร้อมมานานแล้ว โดย Android รองรับ 64 บิตมาตั้งแต่เวอร์ชัน 5.0 และฝั่งแอพก็มี<a href=\"https://www.blognone.com/node/107575\">นโยบาย Google Play ตั้งแต่ปี 2021 ที่จะหยุดส่งแอพ 32 บิตให้มือถือ 64 บิต</a> นอกจากนี้ Arm ยังให้ข้อมูลว่าตลาดแอพสโตร์ฝั่งจีนปรับมาเป็นแอพ 64 บิตล้วนแทบ 100% แล้ว</p>\n<p><img alt=\"No Description\" src=\"https://www.blognone.com/sites/default/files/externals/dc4ea97d74a791351518952e19b7a363.jpg\" /></p>\n<p>ที่มา - <a href=\"https://www.arm.com/blogs/blueprint/64-bit\">Arm</a>, <a href=\"https://community.arm.com/arm-community-blogs/b/announcements/posts/arm-cortex-a720-and-cortex-a520-cpus\">Arm</a>, <a href=\"https://www.anandtech.com/show/18871/arm-unveils-armv92-mobile-architecture-cortex-x4-a720-and-a520-64bit-exclusive\">AnandTech</a></p>\n</div></div></div><div><div>Topics: </div><div><div><a href=\"/topics/arm\">Arm</a></div><div><a href=\"/topics/cortex\">Cortex</a></div><div><a href=\"/topics/cpu\">CPU</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f6f70f48109545c12503f2b71527c5b37955fc143df1577aa8f6612750fac90c","category":"Thai"}
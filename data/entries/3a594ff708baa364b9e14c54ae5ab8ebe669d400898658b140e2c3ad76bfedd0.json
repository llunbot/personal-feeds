{"title":"คุยกับซีอีโอ Figma - เหตุการณ์ในบริษัทหลังล้มดีล Adobe, ผลกระทบ AI ต่อวงการออกแบบ และก้าวต่อไป","link":"https://www.blognone.com/node/138250","date":1708180177000,"content":"<div><div><div><p>Alex Heath แห่ง The Verge ได้สัมภาษณ์พิเศษ Dylan Field ซีอีโอ Figma บริษัทพัฒนาเครื่องมือออกแบบ UI/UX ยอดนิยม ที่ Adobe <a href=\"https://www.blognone.com/node/130433\">เสนอซื้อกิจการ</a>ด้วยมูลค่า 2 หมื่นล้านดอลลาร์ แต่ดีลถูก<a href=\"https://www.blognone.com/node/134630\">ขัดขวาง</a>จากหน่วยงานกำกับหลายแห่ง แล้วก็จบลงที่ Adobe กับ Figma <a href=\"https://www.blognone.com/node/137292\">ประกาศยุติดีล</a>นี้ โดย Figma ก็ได้เงินค่าเสียหายจาก Adobe 1 พันล้านดอลลาร์</p>\n<p>ประเด็นแรกคือสถานะของ Figma หลังจากดีลขายกิจการไม่เกิดขึ้น ซึ่งบริษัทยังคงสถานะทางการเงินที่ดี มีกระแสเงินสดเป็นบวก รายได้ต่อเนื่องสิ้นปี 2023 อยู่ที่กว่า 600 ล้านดอลลาร์ เพิ่มขึ้น 40% จากปี 2022 คู่แข่งทางตรงอย่าง InVision ก็ประกาศเตรียมปิดกิจการภายในปีนี้ ส่วน Adobe XD ก็<a href=\"https://www.blognone.com/node/137955\">ยืนยันไม่พัฒนาต่อ</a> แถมตอนนี้ก็ได้เงินพิเศษมาเพิ่มอีก 1 พันล้านดอลลาร์ ซึ่ง Field บอกว่าเขาคิดจะใช้เงินนี้ สลับเป็นโหมดคนซื้อกิจการบริษัทอื่นแทน</p>\n<p><img alt=\"No Description\" src=\"https://www.blognone.com/sites/default/files/externals/bdaa421d5e857ec974331fe0da854578.jpeg\" /></p>\n<p><strong>ยื่นข้อเสนอกับพนักงาน</strong> - Field บอกว่าดีล Adobe ที่เกิดขึ้น ทำให้พนักงานจำนวนหนึ่งคาดหวังโอกาสและการเปลี่ยนแปลงบางอย่าง แต่เมื่อดีลนี้ไม่เกิดขึ้น เขาก็ต้องรับผิดชอบต่อพนักงานด้วย จึงออกโปรแกรมลาออกแบบได้เงินชดเชย รวมถึงสามารถกลับมาสมัครงานใหม่ได้ทันทีใน 6 เดือน สุดท้ายมีพนักงานเข้าร่วมโครงการนี้กว่า 50 คน คิดเป็น 4% ซึ่งเขามองว่าเยอะกว่าที่คาดไว้ แต่ก็เป็นไปไม่ได้ที่จะไม่มีใครเข้าร่วมเลย</p>\n<p><strong>Figma จะทำอะไรต่อไป</strong> - ตอนนี้บริษัทเริ่มพัฒนาเครื่องมือฝั่งนักพัฒนาเพิ่มเติมแล้ว ในมุมมองของ Field เขาคิดถึงห่วงโซ่คุณค่า (Value Chain) ซึ่งเริ่มตั้งแต่ การคิด ออกแบบ เขียนโค้ด ส่งมอบ วัดผล ตอนนี้ Figma ยังไม่มีซอฟต์แวร์ครบทุกจุด ก็เป็นโอกาสว่าตรงไหนที่จะเข้าไปเติมเต็มได้บ้าง ส่วนการเป็นพาร์ทเนอร์กับ Adobe หลังดีลล่มนั้น ทั้งสองบริษัทยังมีความสัมพันธ์ที่ดีต่อกัน แต่ถ้าถามแผนงานตอนนี้ยังไม่มี</p>\n<p><img alt=\"No Description\" src=\"https://www.blognone.com/sites/default/files/externals/064641f425bf86b7ad79ece73f53edce.png\" /></p>\n<p><strong>มุมมองต่อ AI</strong> - Field บอกว่า AI กับงานออกแบบนั้นมีสองอย่างที่เกิดขึ้น คือ ลดพื้นลงมา พร้อมกับดันเพดานให้สูงขึ้น ลดพื้นความหมายคือ AI ทำให้คนเข้ามาอยู่ในกระบวนการออกแบบได้ง่ายขึ้น โดยไม่จำเป็นต้องเข้าใจเครื่องมือออกแบบเดิม รวมทั้งของ Figma เลยก็ได้ ส่วนที่บอกดันเพดาน เพราะขณะเดียวกันนักออกแบบมืออาชีพ ก็สามารถลดเวลาทำงานลงได้ จึงได้งานเพิ่มขึ้นด้วยเวลาที่น้อยลง ตัวเขามองว่างานออกแบบมีบริบทอีกหลายอย่าง ทั้งอารมณ์ กรอบคิด ประสบการณ์แบรนด์ ประสบการณ์ลูกค้า-ผู้ใช้งาน ที่ตอนนี้ AI ยังไม่ชัดเจนว่าเข้าใจนัก มนุษย์คือคนที่ทำสิ่งเหล่านี้ได้</p>\n<p>ที่มา: <a href=\"https://www.theverge.com/2024/2/16/24075126/figma-ceo-dylan-field-interview-after-adobe\">The Verge</a></p>\n</div></div></div><div><div>Topics: </div><div><div><a href=\"/topics/figma\">Figma</a></div><div><a href=\"/topics/ceo\">CEO</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3a594ff708baa364b9e14c54ae5ab8ebe669d400898658b140e2c3ad76bfedd0","category":"Thai"}
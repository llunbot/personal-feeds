{"title":"OpenAI เตรียมปรับโครงสร้างบริษัทให้ For-Profit มีอิสระมากขึ้น, Sam Altman ได้หุ้นเป็นครั้งแรก","link":"https://www.blognone.com/node/142206","date":1727302023000,"content":"<div><div><div><p>Reuters อ้างแหล่งข่าวที่เกี่ยวข้อง รายงานแผนการปรับโครงสร้างธุรกิจของ OpenAI ตามที่<a href=\"https://www.blognone.com/node/141760\">มีข่าวก่อนหน้านี้</a> โดยจะเปลี่ยนให้ส่วนธุรกิจแสวงหากำไร (For-Profit) เป็นส่วนหลักของบริษัท ไม่ถูกกำกับดูแลโดยบอร์ดของฝั่งธุรกิจไม่แสวงหากำไร (Non-Profit) ซึ่งเป็น<a href=\"https://www.blognone.com/node/136815\">โครงสร้างเฉพาะ</a>ของ OpenAI ที่ใช้มานาน</p>\n<p>ส่วน Non-Profit ของ OpenAI จะยังคงมีอยู่ต่อไป โดยปรับสถานะเป็นผู้ถือหุ้นรายเล็กในธุรกิจ For-Profit และยังคงเป้าหมายในการพัฒนา AGI หรือปัญญาประดิษฐ์ที่มีความสามารถรอบด้านและเป็นประโยชน์ต่อสาธารณะ</p>\n<p><img src=\"https://www.blognone.com/sites/default/files/externals/17cd0532ffe20b41cc985b71160806e7.jpg\" /></p>\n<p>รายงานบอกว่า Sam Altman ซีอีโอ OpenAI จะได้รับหุ้นของบริษัทส่วน For-Profit เป็นครั้งแรกด้วย ซึ่งเป็นรูปแบบของผลตอบแทนซีอีโอที่นิยมกัน ที่ผ่านมาบอร์ดของ OpenAI ไม่ต้องการให้ซีอีโอและบอร์ดทั้งหมดมีหุ้นใน OpenAI เพื่อตัดปัญหาความขัดแย้งเรื่องผลประโยชน์ ซึ่ง Altman เคยบอกว่าเขามีสินทรัพย์<a href=\"https://www.blognone.com/node/138358\">จากการลงทุน</a>ในสตาร์ทอัปจำนวนมหาศาลอยู่แล้ว ที่ทำงาน OpenAI เพราะเป็นสิ่งที่เขารัก</p>\n<p>การเปลี่ยนแปลงโครงสร้างของ OpenAI มาเน้นธุรกิจ For-Profit ก็เพื่อให้บริษัทสามารถดึงดูดเงินจากนักลงทุนได้มากขึ้น และสามารถแข่งขันกับบริษัท AI อื่นเช่น Anthropic หรือ xAI ที่โฟกัสการทำธุรกิจให้มีกำไรตั้งแต่ต้น</p>\n<p>ตัวแทนของ OpenAI ชี้แจงรายงานข่าวนี้ว่าบริษัทยังคงโฟกัสที่การสร้าง AI สำหรับทุกคน ส่วน Non-Profit ยังคงมีอยู่ต่อไป สิ่งที่บอร์ดบริษัทประเมินตอนนี้เพื่อให้แน่ใจว่าบริษัทอยู่ในตำแหน่งที่ยังสามารถไปสู่เป้าหมายนี้ได้</p>\n<p>ที่น่าสนใจอีกประเด็นคือ Reuters รายงานข่าวนี้ไม่นาน หลังจากซีทีโอ Mira Murati <a href=\"https://www.blognone.com/node/142205\">ประกาศลาออกจาก OpenAI</a></p>\n<p>ที่มา: <a href=\"https://www.reuters.com/technology/artificial-intelligence/openai-remove-non-profit-control-give-sam-altman-equity-sources-say-2024-09-25/\">Reuters</a></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/sam-altman\">Sam Altman</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"00f30201320a2b226a26dde7670c5b028a0776979b04565b334c77cfef1ba239","category":"Thai"}
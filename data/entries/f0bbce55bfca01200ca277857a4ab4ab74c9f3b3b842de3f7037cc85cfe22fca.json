{"title":"ผู้กำกับ God of War บอกรอบนี้แค่ 2 ภาคพอ ไม่ทำไตรภาคเพราะใช้เวลานานเกินไป","link":"https://www.blognone.com/node/124807","date":1631865107000,"content":"<div><div><div><p>Cory Barlog ผู้กำกับเกม God of War ของสตูดิโอ Santa Monica ในเครือโซนี่ ให้สัมภาษณ์กับยูทูบเบอร์ Kaptain Kuba เปิดเผยว่าเนื้อเรื่องของ God of War ภาครีบูตใหม่ปี 2018 จะถูกขมวดจบใน 2 ภาคคือจบแค่<a href=\"https://www.blognone.com/node/124676\">ภาค Ragnarok ที่จะออกในปีหน้า 2022</a> ขัดกับธรรมเนียมของภาพยนตร์หรือเกมลักษณะนี้ที่มักเป็นไตรภาค</p>\n<p>Barlog อธิบายว่าเหตุผลมีหลายอย่าง แต่เหตุผลหลักคือระยะเวลาการพัฒนาเกมที่ยาวนานถึงภาคละ 5 ปี ถ้าต้องทำ 3 ภาคก็ต้องใช้เวลานานถึง 15 ปี นานและเหนื่อยเกินไปสำหรับเนื้อเรื่องเดียว (เทียบกับ God of War ไตรภาคแรกที่ออกจบ 3 ภาคภายใน 5 ปี)</p>\n<p>Barlog ยังเล่าว่าแกนหลักของ God of War รอบนี้คือบทบาทของตัวเอก Kratos ในฐานะพ่อ และความสัมพันธ์กับลูกชายคือ Atreus ซึ่งสุดท้ายแล้วไม่ว่าจะขยายพล็อตอื่นๆ ไปมากแค่ไหน ก็ต้องกลับมาอยู่ที่พล็อตหลักของเรื่องอยู่ดี</p>\n<p>ที่มา - <a href=\"https://kotaku.com/god-of-war-ragnarok-will-wrap-story-because-trilogies-t-1847691005\">Kotaku</a></p>\n<p><img src=\"https://www.blognone.com/sites/default/files/externals/1b4b3c5350cee909c0a0f335892b854a.jpg\" /></p>\n</div></div></div><div><div>Topics: </div><div><div><a href=\"/topics/god-of-war\">God of War</a></div><div><a href=\"/topics/games\">Games</a></div><div><a href=\"/topics/sony\">Sony</a></div><div><a href=\"/topics/playstation\">PlayStation</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f0bbce55bfca01200ca277857a4ab4ab74c9f3b3b842de3f7037cc85cfe22fca","category":"Thai"}
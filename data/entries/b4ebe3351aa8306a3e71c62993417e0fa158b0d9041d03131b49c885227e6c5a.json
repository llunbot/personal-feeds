{"title":"กลุ่มช่างภาพอาสาสมัครตั้งโครงการ WikiPortraits ถ่ายรูปคนดังตามงาน ให้รูปใน Wikipedia ดูดีขึ้น","link":"https://www.blognone.com/node/145208","date":1741707190000,"content":"<div><div><div><p>Wikipedia เป็นสารานุกรมออนไลน์ที่รวบรวมข้อมูลมากมาย ขณะเดียวกันก็เป็นที่รับรู้ว่าหน้าเนื้อหาของบุคคลมีชื่อเสียงนั้น ภาพประกอบของบุคคลนั้นมักเป็นรูปที่ไม่สวยงาม เนื่องจากเงื่อนไขการใช้งานรูปภาพบน Wikipedia และ Wikimedia ที่เป็นไลเซนส์ฟรี สามารถนำไปใช้งานต่อได้ ซึ่งไม่สอดคล้องกับภาพบุคคลมีชื่อเสียงที่มีความสวยงาม ซึ่งช่างภาพสามารถนำไปขายได้</p>\n<p>ช่างภาพกลุ่มหนึ่งเห็นปัญหานี้จึงตัดสินใจตั้งโครงการชื่อว่า <strong>WikiPortraits</strong> โดยมีเป้าหมายเพื่อปรับปรุงภาพถ่ายบุคคลมีชื่อเสียงใน Wikipedia ให้เป็นรูปที่ดีขึ้น หรือถ้ายังไม่มีรูปก็ไปถ่ายภาพบุคคลนั้นที่ดูดีสามารถนำมาใส่ในหน้าเนื้อหาได้</p>\n<p>WikiPortraits บอกว่าภาพบุคคลมีชื่อเสียงส่วนใหญ่ที่เผยแพร่ เป็นภาพที่มีลิขสิทธิ์ของช่างภาพหรือสื่อต้นสังกัด โครงการนี้จึงเปิดรับช่างภาพอาสาสมัคร ที่สามารถเข้าร่วมงานอีเวนต์ต่าง ๆ เพื่อไปเก็บภาพถ่ายได้ โดยบางกรณีช่างภาพก็ต้องออกค่าใช้จ่ายส่วนอื่นเองด้วย แต่เป้าหมายเพื่อให้มีรูปภาพบุคคลมีชื่อเสียง ที่หน่วยงานต่าง ๆ สามารถเข้าถึงได้ฟรี</p>\n<p>ปัจจุบันโครงการ WikiPortraits มีช่างภาพอาสาสมัครมากกว่า 30 คน ซึ่งแรงจูงใจของพวกเขาส่วนใหญ่มาจากโอกาสในการเข้าร่วมงานอีเวนต์ใหญ่ เช่น เทศกาลภาพยนตร์ ที่ปกติไม่สามารถเข้าร่วมได้ง่าย รวมทั้งได้ฝึกทักษะการถ่ายภาพบุคคลมีชื่อเสียงตามงานด้วย</p>\n<p>ตอนนี้ภาพจากโครงการ WikiPortraits ถูกนำไปใส่ใน Wikipedia แล้วมากกว่า 180 หน้า อีกหนึ่งแรงจูงใจคือ Wikipedia เป็นฐานข้อมูลที่มีผู้เข้าชมจำนวนมาก เฉพาะภาพชุดนี้ก็มียอดวิวมากกว่า 100 ล้านครั้งต่อเดือน</p>\n<p>ที่มา: <a href=\"https://petapixel.com/2025/03/11/wikiportraits-is-on-a-mission-to-fix-bad-wikipedia-celebrity-portraits/\">PetaPixel</a> และ <a href=\"https://www.wikiportraits.org/\">WikiPortraits</a></p>\n<p><img alt=\"No Description\" src=\"https://www.blognone.com/sites/default/files/externals/083d8b7135d8b4055d6ec84d38d46504.png\" /></p>\n</div></div></div><div><div>Topics: </div><div><div><a href=\"/topics/wikipedia\">Wikipedia</a></div><div><a href=\"/topics/photography\">Photography</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b4ebe3351aa8306a3e71c62993417e0fa158b0d9041d03131b49c885227e6c5a","category":"Thai"}
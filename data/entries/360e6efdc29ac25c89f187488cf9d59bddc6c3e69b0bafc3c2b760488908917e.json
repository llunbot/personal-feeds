{"title":"ผู้ก่อตั้ง WordPress ตอบโต้ความเห็นผู้สร้าง Ruby on Rails เรื่องสงคราม WordPress และวงการโอเพนซอร์ส","link":"https://www.blognone.com/node/142557","date":1728953778000,"content":"<div><div><div><p>Matt Mullenweg ผู้ก่อตั้ง WordPress ซีอีโอ Automattic โพสต์บล็อกตอบโต้กับ David Heinemeier Hansson หรือ DHH ผู้สร้าง Ruby on Rails หลังจาก DHH <a href=\"https://www.blognone.com/node/142497\">แสดงความเห็น</a>ต่อ<a href=\"https://www.blognone.com/node/142352\">สงคราม WordPress</a> ระหว่าง Automattic กับ WP Engine ว่ากำลังทำให้วงการโอเพนซอร์สรวมสกปรกขึ้น</p>\n<p>Matt เริ่มต้นว่านี่เป็นการโต้แย้งด้วยความเคารพต่อกัน จริง ๆ ทั้งสองคนควรโทรคุยกันเอง แต่ไม่สะดวกเพราะต่างคนต่างเดินทางอยู่ เขาบอกว่า DHH พยายามบอกว่าตนคือผู้เชี่ยวชาญโอเพนซอร์ส แต่ผลิตภัณฑ์ในบริษัท 37signals ทั้ง Hey, Campfire, Writebook, Basecamp ต่างก็ไม่ใช่โอเพนซอร์ส แถมไม่ได้รับความนิยมมากนัก</p>\n<p>จากนั้น Matt พูดถึงโอเพนซอร์สที่บริษัทนี้มีคือ Rails ซึ่งมีโค้ด 943k บรรทัด เทียบกับโอเพนซอร์สของ Automattic ที่มี 6.58M บรรทัด เขาบอกว่าถึงตรงนี้ ไม่แน่ใจว่าใครรันวงการโอเพนซอร์สกันแน่ แถมคนอื่นก็ต่อยอด Rails ไปสร้างผลิตภัณฑ์ทำเงินเช่น Shopify ขณะที่ DHH ไปไม่ถึงจุดนั้น</p>\n<p>Matt ย้ำว่าเรื่องนี้เป็นการละเมิดเครื่องหมายการค้า ซึ่ง DHH ก็ควรเข้าใจดีเพราะทั้ง Rails, Ruby on Rails และโลเก้ Rails ก็จดเครื่องหมายการค้าโดยมี DHH เป็นเจ้าของ และให้ไลเซนส์ผ่าน The Rails Foundation เหมือนกัน</p>\n<p><img src=\"https://www.blognone.com/sites/default/files/externals/6ad4f5b66be737a1618019916626b1bd.png\" /></p>\n<p>หลังจากโพสต์ดังกล่าวเผยแพร่ DHH ก็โพสต์ตอบโต้เช่นกัน โดย<a href=\"https://x.com/dhh/status/1845887043748221421\">เริ่มต้นใน X</a> ว่า จริง ๆ เขาควรโมโหกับสิ่งที่ Matt โพสต์ แต่เห็นได้ว่า Matt มองว่าหากมีคนนำสิ่งที่เราสร้างไปทำเงินได้มากกว่า นั่นคือความล้มเหลว ซึ่งพื้นฐานโอเพนซอร์สสำหรับเขาไม่ได้เป็นแบบนั้น จริง ๆ เขาภูมิใจในสิ่งที่เกิดขึ้นทุกครั้ง</p>\n<p>เขาบอกว่าบริษัททั้ง Shopify, GitHub, Gusto, Zendesk, Instacart, Procore, Doximity, Coinbase ล้วนพัฒนาบน Rails และสร้างมูลค่ามหาศาล นั่นคือสิ่งที่เขาภูมิใจ แต่ถ้าเราไปมองด้วยแว่นว่าทำไมฉันไม่ได้ส่วนแบ่งจากสิ่งเหล่านี้บ้าง นั่นก็ไม่ใช่จิตวิญญาณของโอเพนซอร์ส</p>\n<p>DHH บอกว่าหากเรามองว่าคนที่ได้ประโยชน์จากสิ่งที่เราสร้าง ถือว่าติดหนี้เราอยู่ เราจะมองด้วยมุมมองแบบนี้ติดตัวไปตลอดและไม่มีวันจบ เราควรพอใจในสิ่งที่เป็นอยู่ เขายอมรับว่ามุมมองนี้อาจดูไม่ทุนนิยม แต่นั่นคือสิ่งที่เขาพอใจ</p>\n<p>ที่มา: <a href=\"https://ma.tt/2024/10/on-dhh/\">Matt Mullenweg</a> และ <a href=\"https://world.hey.com/dhh/capture-less-than-you-create-c30e462e\">DHH</a></p>\n<p><img alt=\"No Description\" src=\"https://www.blognone.com/sites/default/files/externals/4584315232c7c28d55f41f08a60f450c.png\" /></p>\n</div></div></div><div><div>Topics: </div><div><div><a href=\"/topics/wordpress\">WordPress</a></div><div><a href=\"/topics/basecamp\">Basecamp</a></div><div><a href=\"/topics/open-source\">Open Source</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"360e6efdc29ac25c89f187488cf9d59bddc6c3e69b0bafc3c2b760488908917e","category":"Thai"}
{"title":"นี่มันชิปหรือเมนบอร์ด Cerebras โชว์ชิป AI ใช้เวเฟอร์เต็มแผ่น ทนความผิดพลาดการผลิตได้ในตัว","link":"https://www.blognone.com/node/144160","date":1737080035000,"content":"<div><div><div><p>Cerebras ผู้ผลิตชิปปัญญาประดิษฐ์รัน LLM ความเร็วสูงที่<a href=\"https://www.blognone.com/node/143203\">สามารถรัน Llama 3.1 405B ได้ความเร็วถึง 969 token/s</a> เปิดเผยถึงแนวทางการออกแบบชิปที่ทำให้สามารถให้บริการได้เร็วระดับนี้ ว่าอาศัยการสร้างชิปขนาดใหญ่ที่มีคอร์จำนวนมหาศาลอยู่ภายใน</p>\n<p>แนวทางที่ Cerebras ใช้พัฒนาคือชิป Wafer Scale Engine ของบริษัทนั้นกินพื้นที่เต็มเวเฟอร์ จำนวนคอร์สูงถึง 970,000 คอร์ กินพื้นที่ 46,225 ตารางมิลลิเมตร เทียบกับชิป NVIDIA H100 ที่ขนาดเพียง 814 ตารางมิลลิเมตร ซึ่งก็นับว่าใหญ่มากแล้วเมื่อเทียบกับซีพียูที่เราใช้งานทั่วไป กระบวนการผลิต TSMC 5nm นั้นมีอัตราความผิดพลาดอยู่ที่ 0.001 จุดต่อตารางมิลลเมตร การที่ชิปมีขนาดใหญ่มากแสดงว่าจะมีจุดความผิดพลาดเกิดขึ้นในชิปอย่างค่อนข้างแน่นอน</p>\n<p>ผู้ผลิตชิปแทบทุกรายออกแบบชิปให้ทนทานต่อความผิดพลาดการผลิตได้อยู่แล้ว โดยมักใส่จำนวนคอร์ หรือแคช เกินกว่าสเปคที่ขายจริงและเมื่อทดสอบส่วนใดพบความเสียหายก็จะปิดการทำงานในส่วนนั้นไป หรือแยกเกรดชิปออกมาขายคนละราคาแม้ที่จริงจะเป็นชิปที่ผ่านกระบวนการผลิตเดียวกัน</p>\n<p>แต่แนวทางของ Cerebras ดันแนวทางนี้ไปไกลกว่าผู้ผลิตอื่นๆ ด้วยการใส่คอร์จำนวนมหาศาลเอาไว้ แต่ชิปสามารถเปิดปิดคอร์ที่เกิดความเสียหายได้อย่างอิสระ และการออกแบบตัวคอร์เองยังมีขนาดเล็กมาก แต่ละคอร์กินพื้นที่เพียง 0.05 ตารางมิลลิเมตร เทียบกับคอร์ H100 ที่กินพื้นที่ 6 ตารางมิลลิเมตร ทำให้เมื่อทดสอบผ่านแล้วชิปที่ทำงานจริงจะมีพื้นที่ซิลิกอนทำงาน 93% ของพื้นที่ทั้งหมด</p>\n<p><a href=\"https://www.blognone.com/node/142296\">Cerebras อยู่ระหว่างการนำหุ้นเข้าซื้อขายในตลาด Nasdaq</a> คาดว่าจะเข้าได้กลางปีนี้ แม้บริษัทยังมีผลขาดทุนอยู่</p>\n<p>ที่มา - <a href=\"https://cerebras.ai/blog/100x-defect-tolerance-how-cerebras-solved-the-yield-problem\">Cerebras</a></p>\n<p><img alt=\"No Description\" src=\"https://www.blognone.com/sites/default/files/externals/166eb3565753bb089af78c1650f34a08.png\" /></p>\n</div></div></div><div><div>Topics: </div><div><div><a href=\"/topics/cerebras\">Cerebras</a></div><div><a href=\"/topics/llm\">LLM</a></div><div><a href=\"/topics/semiconductor\">Semiconductor</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"56c82f3f57ad507ebac48c80dc06359a7f2dbc59b0d1c31f689aff9279b4a47e","category":"Thai"}
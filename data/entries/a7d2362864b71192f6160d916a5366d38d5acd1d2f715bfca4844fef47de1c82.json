{"title":"กูเกิลปล่อยแพทช์พิเศษกลางเดือนพฤศจิกายนให้ Pixel 6 และ 6 Pro แก้ปัญหาสแกนนิ้วช้า","link":"https://www.blognone.com/node/125883","date":1637138781000,"content":"<div><div><div><p>หลังจาก Google Pixel 6 และ 6 Pro เริ่มวางขายมาก็มีเสียงบ่นจากผู้ใช้จำนวนมากว่าเซ็นเซอร์สแกนนิ้วบนหน้าจอทำงานช้า และบางครั้งต้องสแกนหลายครั้งกว่าจะติด โดยก่อนหน้านี้<a href=\"https://www.blognone.com/node/125727\">อ้างว่า</a>เป็นเพราะอัลกอริทึมด้านความปลอดภัยมีหลายชั้นทำให้ทำงานช้า</p>\n<p>ล่าสุดกูเกิลได้ปล่อยอัพเดตรอบพิเศษกลางเดือนพฤศจิกายนออกมาให้โทรศัพท์ทั้งสองรุ่น จากที่ปกติโทรศัพท์ Google Pixel จะได้รับแพทช์แก้บั๊กและความปลอดภัยทุกต้นเดือน โดยขณะนี้กูเกิลยังไม่ได้บอกว่าแก้ไขเรื่องใด แต่จากรายละเอียดบนเว็บไซต์ของ Verizon ผู้ให้บริการเครือข่ายมือถือในสหรัฐอเมริกา <a href=\"https://www.verizon.com/support/google-pixel-6-update/\">เขียนระบุชัดเจน</a>ว่าเป็นการแก้ไขประสิทธิภาพเซ็นเซอร์สแกนนิ้วมือ</p>\n<p>เลขบิลด์ของแพทช์ใหม่นี้ขยับเป็น SD1A.210817.037 จากเดิมแพทช์ตอนต้นเดือนอยู่ที่ SD1A.210817.036 ทั้งนี้การกด Check for update จากโทรศัพท์ยังไม่ขึ้นให้อัพเดต แต่สามารถดาวน์โหลดมาแฟลชเองได้แล้วทั้งแบบ <a href=\"https://developers.google.com/android/ota\">OTA</a> และ <a href=\"https://developers.google.com/android/images\">Factory image</a></p>\n<p>ที่มา - <a href=\"https://www.androidauthority.com/pixel-6-mid-november-update-3060511/\">Android Authority</a></p>\n<p><img src=\"https://www.blognone.com/sites/default/files/externals/d67637739d24c8ef79b71f48b69fcab9.png\" /></p>\n</div></div></div><div><div>Topics: </div><div><div><a href=\"/topics/google-pixel-6\">Google Pixel 6</a></div><div><a href=\"/topics/mobile\">Mobile</a></div><div><a href=\"/topics/google\">Google</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a7d2362864b71192f6160d916a5366d38d5acd1d2f715bfca4844fef47de1c82","category":"Thai"}
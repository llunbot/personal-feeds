{"title":"Apple ไตรมาสล่าสุด iPhone ยอดขายเติบโต แม้ภาพรวมรายได้ลดลงติดต่อกันอีกไตรมาส","link":"https://www.blognone.com/node/133698","date":1683241034000,"content":"<div><div><div><p>แอปเปิลรายงานผลประกอบการประจำไตรมาส สิ้นสุดวันที่ 1 เมษายน 2023 มีรายได้รวม 94,836 ล้านดอลลาร์ ลดลง 3% จากช่วงเดียวกันในปีก่อน และมีกำไรสุทธิ 24,160 ล้านดอลลาร์ ซึ่งเป็นรายได้ที่<a href=\"https://www.blognone.com/node/132480\">ลดลงติดต่อกัน</a>เป็นไตรมาสที่ 2</p>\n<p>ซีอีโอ Tim Cook กล่าวในรายงานว่ากลุ่มธุรกิจ Services ยังเติบโตคงทำสถิติรายได้สูงสุดใหม่ ส่วน iPhone ก็มียอดขายสูงสุดสำหรับไตรมาสมีนาคม จำนวนฐานผู้ใช้งานอุปกรณ์เองก็เพิ่มขึ้นเป็นสถิติใหม่เช่นกัน ขณะที่ซีเอฟโอ Luca Maestri ก็ประกาศเพิ่มวงเงินซื้อหุ้นคืนอีก 9 หมื่นล้านดอลลาร์ และเพิ่มอัตราเงินปันผลหุ้นเป็น 0.24 ดอลลาร์ต่อหุ้น สำหรับไตรมาสนี้</p>\n<p>ยอดขาย iPhone ในไตรมาสเพิ่มขึ้น 2% เป็น 51,334 ล้านดอลลาร์ ส่วน Mac ลดลง 31% เป็น 7,168 ล้านดอลลาร์ iPad ลดลง 13% เป็น 6,670 ล้านดอลลาร์ กลุ่ม Wearable และอุปกรณ์เสริม ใกล้เคียงปีก่อน 8,757 ล้านดอลลาร์ และกลุ่ม Services เพิ่มขึ้น 5% เป็น 20,907 ล้านดอลลาร์</p>\n<p>มีประเด็นเพิ่มเติมที่น่าสนใจในช่วงแถลงผลประกอบการดังนี้</p>\n<ul>\n<li>จำนวนผู้สมัคร Subscription รวม 975 ล้านบัญชี</li>\n<li>ยอดขาย Mac และ iPad ที่ลดลง มาจากผลกระทบภาพใหญ่ รวมทั้งฐานยอดขายเปรียบเทียบของปีก่อนที่สูง เนื่องจากมีสินค้าตระกูล M1 ทั้ง MacBook Pro และ iPad Air</li>\n<li>ยอดขายในบราซิล อินเดีย และมาเลเซีย เติบโตทำสถิติใหม่ของไตรมาส</li>\n<li>ตอบคำถามเรื่อง AI ว่าความเป็นไปได้นั้นน่าสนใจมาก ที่ผ่านมาแอปเปิลก็นำ AI มาใช้งานกับหลายผลิตภัณฑ์อยู่แล้ว ขณะเดียวกัน AI ก็มีปัญหาหลายอย่างที่ต้องพิจารณา ซึ่งแอปเปิลจะไม่ให้ข้อมูลผลิตภัณฑ์ในอนาคตตอนนี้</li>\n<li>รายได้กลุ่ม Services ที่กระทบคือโฆษณา เป็นผลจากเศรษฐกิจ และเกมมือถือ เป็นผลจากปัญหาโควิดที่คลี่คลาย</li>\n<li>มองตลาดอินเดีย โดยไม่เทียบกับจีน แต่บอกว่าประชากรเข้าสู่ชนชั้นกลางมากขึ้น ซึ่งเป็นโอกาสที่จะเพิ่มยอดขายได้</li>\n<li>ตัวเลขผู้ใช้งานในอินเดียที่ย้ายค่ายมาเป็น iPhone ตลอดจนคนซื้อสมาร์ทโฟนเครื่องแรก ก็มีทิศทางที่ดี</li>\n<li>ตอบคำถามเรื่องการปลดพนักงาน ว่าเป็นสิ่งสุดท้ายที่จะทำ ในสถานการณ์ตอนนี้จึงยังไม่มีเรื่องดังกล่าว</li>\n</ul>\n<p>ที่มา: <a href=\"https://www.apple.com/newsroom/2023/05/apple-reports-second-quarter-results/\">แอปเปิล</a>, <a href=\"https://www.macrumors.com/2023/05/04/apple-2q-2023-earnings/\">MacRumors</a>, <a href=\"https://www.cnbc.com/2023/05/04/apple-aapl-earnings-report-q2-2023.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/183f3c1be9f1e54720d6dd332734549d.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"29d473efc024280e42eace601ada01fe555d029612c3aebcf7946661875cc881","category":"Thai"}
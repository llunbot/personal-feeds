{"title":"รู้จักกับ Coffee Meets Bagel แอปหาคู่ ที่เคยถูกเสนอซื้อกิจการ 30 ล้านดอลลาร์ ในรายการ Shark Tank","link":"https://www.blognone.com/node/145732","date":1744091995000,"content":"<div><div><div><p>เมื่อปี 2015 ในรายการ Shark Tank ซึ่งเป็นรายการทีวีที่ให้ผู้ประกอบการธุรกิจเข้ามาเสนอแผนงานกับนักลงทุน แลกกับการรับเงินลงทุน ซึ่งเป็นรายการยอดนิยมรายการหนึ่งในสหรัฐอเมริกา (ไทยก็มีเวอร์ชันคนไทย) สามพี่น้องตระกูล Kang คือ Arum, Dawoon และ Soo ได้เข้ามาเสนอแผนธุรกิจแอปหาคู่ชื่อ Coffee Meets Bagel โดยขอรับเงินลงทุน 500,000 ดอลลาร์ แลกกับหุ้น 5% (มูลค่ากิจการ 10 ล้านดอลลาร์)</p>\n<p>Coffee Meets Bagel พิทช์แนวคิดในรายการว่า Coffee Meets Bagel ต่างจากแอปหาคู่อื่น เพราะโฟกัสให้คนที่มองหาความสัมพันธ์ที่จริงจัง ทั้งสามยังบอกว่าแอปหาคู่ส่วนใหญ่มีผู้ใช้งานเป็นผู้ชาย แนวทางของแอปนี้จึงเน้นสร้างผู้ใช้งานหญิงมากกว่า แอปเปิดให้ใช้งานได้ฟรี แต่สร้างรายได้จากการขายพรีเมียมให้เข้าถึงข้อมูลมากขึ้น แอปทำเงินหลายเท่าในเวลาไม่กี่ปี คาดว่าใน 1-2 ปี จะทำเงินระดับ 10 ล้านดอลลาร์</p>\n<p>นักลงทุนในรายการหรือ Shark แสดงความสนใจที่จะลงทุนใน Coffee Meets Bagel แต่ตั้งข้อสังเกตเรื่องค่าใช้จ่ายและโครงสร้างหุ้นบริษัทที่ไม่สมดุลทำให้แอปยังขาดทุน แต่ด้วยโมเดลธุรกิจที่น่าสนใจทำให้ Mark Cuban นักลงทุนชื่อดังยื่นข้อเสนอที่ไม่เคยเกิดในรายการคือ ขอซื้อทั้งกิจการด้วยเงิน 30 ล้านดอลลาร์ ซึ่ง Cuban มองว่าแอปนี้มีโอกาสเติบโตแข่งขันกับแอปใหญ่ในตลาดได้</p>\n<p>ทั้งสามพี่น้อง Kang ปฏิเสธข้อเสนอนี้และออกจากรายการโดยไม่ได้รับเงินลงทุน ซึ่งทำให้แฟนรายการมองว่าพวกเขาคิดผิด</p>\n<p><img alt=\"No Description\" src=\"https://www.blognone.com/sites/default/files/externals/210c555ae128d2f703c1c000d23c01d2.jpeg\" /></p>\n<p>Dawoon Kang ให้สัมภาษณ์ในสองปีต่อมา บอกว่าหากพวกเขารับข้อเสนอนี้ก็เหมือนการตัดสินใจระยะสั้นได้เงินแล้วจบ แต่พวกเขาเชื่อว่าแอปมีโอกาสเติบโตใหญ่กว่านี้มาก จึงปฏิเสธข้อเสนอ การออกรายการ Shark Tank ทำให้แอปเป็นที่สนใจมากขึ้น ไม่กี่เดือนหลังรายการฉาย Coffee Meets Bagel ได้เงินซีรีส์ A จากนักลงทุน 7.8 ล้านดอลลาร์ ในปี 2018 ได้เงินซีรีส์ B อีก 12 ล้านดอลลาร์</p>\n<p>ปัจจุบัน Coffee Meets Bagel บอกว่าได้จับคู่ผู้ใช้งานสำเร็จแล้วกว่า 150 ล้านครั้ง รายได้ในปีที่ผ่านมา 36 ล้านดอลลาร์ มูลค่ากิจการล่าสุดเพิ่มเป็น 150 ล้านดอลลาร์</p>\n<p>ที่มา: <a href=\"https://www.slashgear.com/1820478/what-happened-coffee-meets-bagel-shark-tank-season-6-dating-app/\">SlashGear</a></p>\n<p><img alt=\"No Description\" src=\"https://www.blognone.com/sites/default/files/externals/99f06be508c046c7592375b00aa0f99b.jpeg\" /></p>\n</div></div></div><div><div>Topics: </div><div><div><a href=\"/topics/coffee-meets-bagel\">Coffee Meets Bagel</a></div><div><a href=\"/topics/dating\">Dating</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3f1852caa6c4ed55a2b97a9938a57b16cd340b81b21d77a00aecc870e553e402","category":"Thai"}
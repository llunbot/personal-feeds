{"title":"Mobile Suit Gundam: Hathaway","link":"https://markpeak.net/mobile-suit-gundam-hathaway/","date":1629213958000,"content":"<p>ในฐานะแฟนกันดั้มก็ต้องบอกว่ารอคอยภาค Hathaway’s Flash ทำเป็นอนิเมะมานาน เพราะถือเป็นนิยาย 1 ใน 2 เรื่องของ Universal Century ของลุง Tomino (อีกเรื่องคือ Gaia Gear) มีความ official ในแบบฉบับของผู้ให้กำเนิดซีรีส์อย่างเต็มเปี่ยม</p>\n<p>ปี 2021 ความฝันนี้ก็เป็นจริง เมื่อซันไรส์นำมาสร้างเป็นภาพยนตร์แบบ full featured film ในชื่อว่า Mobile Suit Gundam Hathaway (ไม่มี Flash)</p>\n<p>อย่างไรก็ตาม ภาพยนตร์ภาคนี้ยังนับเป็นแค่ภาค 1 ของซีรีส์ Hathaway เท่านั้น เพราะดัดแปลงจากนิยายเล่ม 1 โดยนิยายมีทั้งหมด 3 เล่ม ก็น่าจะมีทั้งหมด 3 ภาค แต่ตอนนี้ ซันไรส์ยังไม่บอกว่าภาค 2-3 จะตามมาเมื่อไร)</p>\n<p>การดูกันดั้มยุคปี 2021 อะไรก็ง่ายกว่าเดิมมาก เพราะ <a href=\"https://www.netflix.com/th-en/title/81439253\">Netflix ซื้อไลเซนส์</a>มาฉายบนสตรีมมิ่งทันที มีพร้อมทั้งเสียงพากย์อังกฤษ ซับอังกฤษ ซับไทยให้เลือกสรร</p>\n<h2>ภาคต่อของ Char’s Counter Attack</h2>\n<p>สำหรับคนที่ไม่ใช่แฟนกันดั้มแบบดั้งเดิม อาจจะลำบากนิดนึง เพราะเนื้อหาใน Hathaway อ้างอิงถึงเหตุการณ์ในหนังภาค Char’s Counter Attack ค่อนข้างเยอะ (เวลาในเรื่องห่างกัน 12 ปี ในภาค Char’s นั้น พระเอก Hathaway อายุ 13 ปี ส่วนภาค Hathaway เขาอายุ 25 ปี)</p>\n<p>เนื้อเรื่องของภาค Hathaway นั้นก็อิงอยู่กับพระเอก Hathaway Noah ลูกชายของกัปตัน Bright Noa คนดังแห่งจักรวาล U.C. โดยเหตุการณ์กบฎของชาร์ในปี UC 0093 ตัวของ Hathaway มีเอี่ยวกับสงครามด้วย เพราะเขาไปชอบนักบินหญิงนิวไทป์ Quess Paraya ที่ตายในการรบขณะสู้กับ Hathaway และได้เห็นการปะทะกันครั้งสุดท้ายของ Amuro-Char ทำให้สืบทอดอุดมการณ์เหล่านี้มา</p>\n<p>12 ปีจากเหตุการณ์ใน UC 0093 ทำให้ Hathaway กลายเป็น “Mafty Navue Erin” ผู้นำสูงสุดขององค์กรก่อการร้าย Mafty ที่ต่อสู้กับความฟอนเฟะของรัฐบาลโลก</p>\n<p></p>\n<h2>เรื่องย่อ</h2>\n<p>เนื้อเรื่องในภาค Hathaway เป็นบทเปิดของปฏิบัติการ Mafty ที่วนอยู่รอบตัวละครหลัก 3 คน ได้แก่ตัว Hathaway เอง, Gigi Andalucía หญิงสาวลึกลับ และ Kenneth Sleg ผู้บัญชาการคนใหม่ของฐานทัพ Davao ในฟิลิปปินส์ ดูแลพื้นที่แปซิฟิกใต้ ซึ่งฐานทัพของ Mafty ก็อยู่ในบริเวณนี้เช่นกัน</p>\n<p>เรื่องเปิดมาด้วยการเดินทางร่วมกัน (โดยบังเอิญ) ของตัวละครหลักทั้ง 3 คน ในยานขนส่งอวกาศสุดหรูที่เต็มไปด้วยนักการเมืองของสหพันธ์ เดินทางจากอวกาศกลับสู่โลก แต่ระหว่างทางก็โดนไฮแจ็คโดยกองกำลัง Mafty ตัวปลอม ซึ่ง Hathaway กับ Kenneth ร่วมมือกันจัดการได้</p>\n<p>การไฮแจ็คทำให้เครื่องบินต้องลงจอดฉุกเฉินที่ Davao และผู้โดยสารต้องค้างคืนชั่วคราว เพื่อรอให้ข้อมูลกับทางการในวันรุ่งขึ้น Hathaway จึงต้องมาพักอยู่ในโรงแรมเดียวกับ Gigi ที่ค้นพบ (ด้วยญาณหยั่งรู้) ว่าจริงๆ แล้วเขานั่นแหละคือ Mafty</p>\n<p>Hathaway ติดต่อให้ลูกน้องขับโมบิลสูทบุกมาโจมตีโรงแรมในยามค่ำคืน เพื่อก่อความชุลมุน และหาจังหวะหนีไป แต่กลับผิดแผน เพราะเขาต้องพา Gigi วิ่งหนีการต่อสู้ระหว่างโมบิลสูท จนไม่กล้าทิ้ง Gigi ในอีกทาง Kenneth ก็นำโมบิลสูทรุ่นใหม่ Penelope มาจัดการกับโมบิลสูทของ Mafty และจับลูกน้องของ Hathaway ไว้ได้</p>\n<p>วันถัดมา Hathaway ให้การกับหน่วยสืบสวนของทางการเรียบร้อย และลักลอบหลบหนีกลับไปยังฐานของ Mafty แถวๆ <a href=\"https://en.wikipedia.org/wiki/Halmahera\">เกาะ Halmahera</a> ของอินโดนีเซีย ฝั่งของ Kenneth คิดได้ว่าเขาคือ Mafty และปฏิบัติการปูพรมตามหาฐานลับของ Mafty</p>\n<p>ช่วงเดียวกัน บริษัทผลิตอาวุธ Anaheim Electronics ก็ส่งกันดั้มรุ่นใหม่ Xi Gundam (ที่เป็นแฝดกับ Penelope) จากอวกาศมาให้พอดี ภัยคุกคามจากกองทัพของ Kenneth ทำให้ Hathaway ต้องนั่งยานอวกาศจากโลกขึ้นไปเอาแคปซูลกันดั้มที่ขอบอวกาศ แล้วขับ Xi Gundam ลงมารับมือกับ Penelope</p>\n<p>ด้วยชั้นเชิงของนักบิน Hathaway สามารถเอาชนะ Lane Aime นักบินของ Lane Aime นักบินของ Penelope ได้แบบไม่ยากเย็นนัก กันดั้มภาคนี้จบลงด้วยการหลบหนีของกองทัพ Mafty ไปยังฐานทัพอื่น ในขณะที่ Gigi ก็ออกเดินทางไปพบกับ Bright Noa พ่อของ Hathaway ที่เป็นนายทหารระดับสูงของสหพันธ์</p>\n<p><img src=\"https://markpeak.net/wp-content/uploads/2021/08/Gigi_Andalucia.jpg\" /></p>\n<h2>บทวิจารณ์</h2>\n<p>ถ้าตัดประเด็นเรื่องบริบทในจักรวาล UC ที่ทำให้แฟนใหม่ “เข้าใจยาก” ออกไป ต้องยอมรับว่า Gundam Hathaway ทำออกมาได้ดีมาก (ต้องยกความดีให้พล็อตต้นฉบับของ Tomino ในวัยหนุ่ม ที่ยังมีพลังล้นเหลือ)</p>\n<p>Gundam Hathaway เปิดเรื่องแบบหนังฝรั่ง เปิดเรื่องด้วยเหตุการณ์ระทึกขวัญปล้นเครื่องบิน จากนั้นเล่นกับความลับและปริศนาในตัวของ Mafty ที่ใช้เวลาไม่นานก็เฉลยว่าคือพระเอก Hathaway Noa นั่นเอง</p>\n<p>แต่เรื่องราวถัดจากนั้นกลับเนิบช้า เป็นสายสัมพันธ์ของ 3 ตัวละครหลัก (ที่ทั้ง 3 ตัวออกแบบคาแรกเตอร์มาได้ดี มีเอกลักษณ์ ไม่แบนราบ</p>\n<ul>\n<li><strong>Hathaway</strong> เขาเป็นหนึ่งในพระเอกกันดั้มที่มีความลึกที่สุดคนหนึ่ง ตั้งแต่ปมเรื่องพ่อผู้ยิ่งใหญ่ ปมเรื่อง Quess ที่เขามองว่าเป็นความผิดตัวเอง ความทะเยอทะยานของเขาในการโค่นรัฐบาลโลก และการปลอมตัวอย่างเนียนๆ ลักลอบเข้ามายังโลกผ่านยานอวกาศสุดหรู</li>\n<li><strong>Gigi</strong> เราไม่เคยเจอนางเอกสไตล์นางแบบสวยโฉบเฉี่ยวในโลกกันดั้มมานานแล้ว (เอ หรือไม่เคยมีเลยนะ) คาแรกเตอร์เธอเซ็กซี่ ร่าเริง ไม่กลัวผู้ชาย แต่ต้องตกมาอยู่ในความขัดแย้งระหว่างผู้ชายสองคน ก่อนจะเฉลยในตอนท้ายๆ ว่าเอาจริงแล้วเธอเป็น “นางห้าม” ของบารอนแก่ๆ คนหนึ่ง ไม่ได้ใสๆ อินโนเซนต์แบบที่แสดงออก</li>\n<li><strong>Kenneth Sleg</strong> น่าจะเป็นทหารระดับบัญชาการที่โดดเด่นอีกคนในโลกกันดั้ม ทั้งเท่และฉลาด รู้เท่าทันและสามารถเป็นคู่ปรับของ Hathaway ได้</li>\n</ul>\n<p>หลังจากนั้นเราเห็นปฏิบัติการทางทหารที่เมือง Davao ให้พอมีอะไรตื่นเต้น พร้อมกับการค่อยๆ คลี่ให้เห็นตัวละครในกองทัพของ Mafty ที่โผล่มาทีละคน (เรายังไม่เห็นสายสัมพันธ์ของ Hathaway กับคนในองค์กร Mafty มากนักในภาคนี้) ก่อนจะขมวดปมด้วยภารกิจขึ้นไปรับหุ่นกลางอวกาศของ Hathaway ซึ่งดูเท่และแปลกใหม่มาก และปิดท้ายเรื่องด้วยฉากต่อสู้ในฝันของหุ่นหลัก 2 ตัวของเรื่อง Xi และ Penelope ที่จบด้วยการโชว์เท่ของ Hathaway แสดงให้เห็นว่าเขามีความสามารถล้นเหลือ ทั้งการเป็นผู้นำองค์กร และการออกรบด้วยตัวเอง</p>\n<p>งานภาพของ Gundam Hathaway ออกมาสวยงามโดยเฉพาะฉากหลังต่างๆ ที่ดูตั้งใจทำมาก (วาดตัวละครยังเห็นมีเผาๆ บ้าง แต่ฉากหลังสวยเนี้ยบ) การออกแบบค็อกพิทและหุ่นก็น่าสนใจ (แม้ Xi กับ Penelope มันแยกความแตกต่างยาก เพราะหน้าตาคล้ายๆ กันไปหน่อย) คุณภาพของงานภาพก็ถือว่าอยู่ในระดับเดียวกับ OVA ยุคหลังๆ อย่าง Unicorn</p>\n<p>ค้นประวัติผู้กำกับ Shuko Murase พบว่าเพิ่งมาเดบิวต์เป็นผู้กำกับหนังใหญ่ครั้งแรกกับเรื่องนี้ แต่เคยกำกับอนิเมะทีวีมาก่อนแล้ว และเคยอยู่ในทีม <a href=\"https://markpeak.net/gundam-f91/\">F91</a>, V, Wing รวมถึงเป็นคนออกแบบคาแรกเตอร์ของ FFIX ด้วย</p>\n<p>ในฐานะแฟนกันดั้มก็สรุปได้ว่า พึงพอใจกับ Gundam Hathaway แต่คงต้องรออีกสักพักใหญ่ๆ เลยกว่าจะได้ดูจนจบไตรภาคล่ะนะ</p>The post <a href=\"https://markpeak.net/mobile-suit-gundam-hathaway/\">Mobile Suit Gundam: Hathaway</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"9c0634d3895e0dedb806041d88d95b2288c2db3dcde99da46e2f85de29208f12","category":"Thai"}
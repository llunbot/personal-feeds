{"title":"Elon Musk ให้สัมภาษณ์ BBC: Twitter มีสถานะการเงินดีขึ้น แม้การซื้อกิจการนี้จะเจ็บปวดมาก","link":"https://www.blognone.com/node/133398","date":1681302860000,"content":"<div><div><div><p>Elon Musk ซีอีโอ Twitter ให้สัมภาษณ์พิเศษกับสำนักข่าว BBC จากสำนักงานใหญ่ของ Twitter ในซานฟรานซิสโก ซึ่งการสัมภาษณ์ได้ถ่ายทอดสดเสียงผ่านทาง Twitter Spaces ด้วย เนื้อหาหลักว่าด้วยการชีวิตและการทำงานในช่วงที่ต้องเป็นซีอีโอ Twitter แพลตฟอร์มโซเชียลที่เขา<a href=\"https://www.blognone.com/node/131195\">ซื้อกิจการ</a>มาด้วยมูลค่าถึง 44,000 ล้านดอลลาร์</p>\n<h4>การซื้อกิจการที่เจ็บปวด</h4>\n<p>Musk ยอมรับว่าการซื้อ Twitter เป็นเรื่องเจ็บปวดมาก อย่างไรก็ตามการดูแล Twitter ไม่ใช่เรื่องน่าเบื่อเลย เพราะมีเหตุการณ์ขึ้นลงเหมือนรถไฟเหาะอยู่ตลอด เขายอมรับว่าที่ต้องซื้อ Twitter เพราะ<a href=\"https://www.blognone.com/node/130798\">ศาลสั่งให้เขาต้องซื้อกิจการ</a></p>\n<p>ถึงแม้การซื้อกิจการอาจไม่เต็มใจนัก แต่ Musk ก็บอกว่าเขายังรู้สึกทำถูกต้องแล้วที่ซื้อ Twitter มา</p>\n<p>เมื่อพูดถึงการทำงานที่หนัก Musk บอกว่าบางวันเขาก็นอนที่สำนักงานเลย โดยมีโซฟาที่อยู่มุมหนึ่งในห้องสมุดเป็นที่นอนประจำ เพราะไม่ค่อยมีคนเดินไปตรงนั้น</p>\n<p><img alt=\"No Description\" src=\"https://www.blognone.com/sites/default/files/externals/b739515ffb8b39c5f3be62e46066431d.png\" /></p>\n<h4>การเงิน และการปลดพนักงาน</h4>\n<p>Musk พูดถึงการสั่ง<a href=\"https://www.blognone.com/node/131553\">ปลดพนักงานจำนวนมาก</a> ในทันทีที่เขาซื้อ Twitter โดยบอกว่าตัวเลขคือจากพนักงานประมาณ 8,000 คน ตอนนี้เหลืออยู่ประมาณ 1,500 คน</p>\n<p>สิ่งที่เขากังวลในช่วงแรก คือในพนักงานที่ออกไปนั้นมีวิศวกรระบบอยู่พอสมควร ทำให้แพลตฟอร์มเกิดปัญหาล่มหลายครั้ง แต่ทุกครั้งไม่ได้กินเวลานานนัก ก็กลับมาทำงานได้ตามปกติ</p>\n<p>ผลจากการปลดพนักงานจำนวนมากนี้ Musk บอกว่าสถานะการเงินตอนนี้อยู่ในระดับที่เริ่มคุ้มทุนแล้ว (Break Even) จากก่อนหน้านี้ Twitter มีผลประกอบการขาดทุนต่อเนื่อง</p>\n<p>Musk บอกว่าในวันที่เขาซื้อ Twitter บริษัทมีรายได้ปีละ 3,000 ล้านดอลลาร์ แต่มีค่าใช้จ่ายปีละ 6,000 ล้านดอลลาร์ หนี้สินค้างจ้างอีก 1,500 ล้านดอลลาร์ ขณะที่เงินสดในธนาคารมี 1,000 ล้านดอลลาร์ ด้วยสถานะตอนนั้นถ้าไม่ทำอะไร 4 เดือน Twitter ก็ต้องล้มละลาย</p>\n<h4>อนาคต, TikTok และ BBC</h4>\n<p>Elon Musk เคยบอกว่าเขา<a href=\"https://www.blognone.com/node/131550\">ไม่ได้ต้องการเป็นซีอีโอ Twitter นาน</a>นัก โดยพูดถึงประเด็นนี้ว่า เขามองทั้งโอกาสในการขายกิจการหามีคนที่เหมาะสมมาขอซื้อ หรืออาจจะเปลี่ยนซีอีโอ แต่เขายังไม่มีใครในความคิดที่จะมารับตำแหน่งนี้</p>\n<p>Musk ยังพูดติดตลกว่าจริง ๆ ตอนนี้เขาไม่ใช่ซีอีโอ Twitter แต่สุนัขของเขา Floki ต่างหาก ที่เป็นซีอีโอ Twitter อยู่</p>\n<p>เมื่อพูดถึงประเด็นที่รัฐบาลสหรัฐ พยายามกดดันแบน TikTok ตอนนี้ว่า ก็น่าจะเป็นเรื่องดีของ Twitter เพราะคนจะย้ายมาใช้เวลาบนนี้มากขึ้น แต่ถ้ารัฐบาลจะแบน TikTok เพื่อสนับสนุนแพลตฟอร์มอื่นรวมถึง Twitter แบบนี้เขาก็ไม่เห็นด้วย</p>\n<p>สุดท้ายผู้สื่อข่าว BBC ถามถึงประเด็นป้ายกำกับบัญชี <a href=\"https://twitter.com/bbc\">@BBC</a> ที่ระบุว่าเป็นสื่อที่ได้รับทุนจากรัฐบาล ซึ่ง <a href=\"https://www.blognone.com/node/133364\">BBC ชี้แจงว่าไม่ถูกต้อง</a> Musk บอกว่าเขาจะปรับเป็นคำว่า ได้รับทุนจากสาธารณะ (publicly-funded) พร้อมบอกว่า Twitter จะพยายามทำทุกอย่างให้ถูกต้องมากที่สุด</p>\n<p>ที่มา: <a href=\"https://www.bbc.com/news/business-65248196\">BBC</a> และ <a href=\"https://www.wsj.com/articles/elon-musk-says-twitter-finances-were-boosted-by-overhaul-51dd44ab\">The Wall Street Journal</a></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/twitter\">Twitter</a></div><div><a href=\"/topics/bbc\">BBC</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"82890b0920927575ad362af34bbd76e617b850acc9395d5e227f0d520dd7739d","category":"Thai"}
{"title":"ผู้ใช้ Reddit ทดสอบติดตาม AirTag เทียบป้ายฝั่ง Android พบว่า AirTag ชนะขาดลอย","link":"https://www.blognone.com/node/140781","date":1720406487000,"content":"<div><div><div><p>ผู้ใช้ Reddit ชื่อ chiselplow เปิดเผยว่าทดลองเปรียบเทียบการทำงานของ Apple AirTag กับป้ายติดตามค่าย Android ที่ใช้<a href=\"https://www.blognone.com/node/139130\">เครือข่าย Find My Device ของกูเกิล</a> (เพิ่งเริ่มเปิดบริการเมื่อเดือนเมษายน) โดยนำป้าย AirTag กับ<a href=\"https://pebblebee.com/blogs/news/update-on-pebblebee-for-android-trackers-and-googles-find-my-device-launch\">ป้ายยี่ห้อ Pebblebee</a> ใส่กล่องพัสดุเดียวกัน แล้วส่งพัสดุทางไปรษณีย์ให้ญาติที่อยู่รัฐอื่น เพื่อติดตามดูว่าเครือข่ายค้นหาอุปกรณ์แต่ละค่ายสามารถทำงานได้ดีแค่ไหน</p>\n<p>ผลลัพธ์คือป้าย AirTag ทำงานได้ดีมาก แจ้งเตือนตลอดเวลาว่าพัสดุอยู่ที่ไหน ในขณะที่ป้าย Pebblebee ส่งพิกัดกลับมาเพียงครั้งเดียวเท่านั้นในศูนย์คัดแยกพัสดุใกล้บ้านของผู้ส่ง เรียกได้ว่าเครือข่าย Find My ของแอปเปิลชนะแบบขาดลอย</p>\n<p>chiselplow ประเมินว่าเหตุผลหนึ่งน่าจะเป็นเพราะการทดสอบนี้เกิดในสหรัฐ ซึ่งมีอัตราใช้งาน iPhone หนาแน่นกว่าประเทศอื่นๆ ทั่วไป ทำให้ป้าย Pebblebee มีโอกาสเข้าใกล้สมาร์ทโฟน Android เพื่อส่งพิกัดกลับเซิร์ฟเวอร์ได้ยากกว่า ซึ่งเขามีแผนจะทดสอบแบบเดียวกันในประเทศอื่นๆ ด้วย</p>\n<p>เว็บไซต์ 9to5google ให้ข้อมูลเพิ่มเติมจากโฆษกของกูเกิลว่าเครือข่าย Find My Device ของกูเกิลยังไม่เปิดบริการเต็มรูปแบบ ปัจจุบันยังใช้งานได้เฉพาะพื้นที่ทราฟฟิกสูง (เช่น ในเมือง) เท่านั้น และสมาร์ทโฟน Android จำนวนหนึ่งยังไม่เข้าร่วมเครือข่ายค้นหาอุปกรณ์ ซึ่งจะทยอยเข้าเพิ่มเรื่อยๆ แต่ยังไม่ระบุว่าจะเปิดเต็มที่เมื่อไร</p>\n<p>ที่มา - <a href=\"https://www.reddit.com/r/Android/comments/1dwpekk/concluded_i_put_a_pebblebee_tracker_and_an_apple/\">Reddit</a>, <a href=\"https://9to5google.com/2024/07/07/android-find-my-device-airtag-mail-comparison/\">9to5google</a></p>\n<p>ภาพป้ายของ Pebblebee</p>\n<p><img alt=\"No Description\" src=\"https://www.blognone.com/sites/default/files/externals/0a05c3eb64064de227573fb7e700ab2e.jpeg\" /></p>\n</div></div></div><div><div>Topics: </div><div><div><a href=\"/topics/airtag\">AirTag</a></div><div><a href=\"/topics/find-my-device\">Find My Device</a></div><div><a href=\"/topics/find-my\">Find My</a></div><div><a href=\"/topics/google\">Google</a></div><div><a href=\"/topics/apple\">Apple</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c15e96468f1a84d50289283ec6a8832008edb1ef206a08f698e62a9f907a8e45","category":"Thai"}
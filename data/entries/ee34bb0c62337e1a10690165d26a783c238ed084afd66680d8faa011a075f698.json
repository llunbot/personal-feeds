{"title":"Donald Trump เปิดบัญชี TikTok แล้ว มีผู้ติดตามมากกว่า 3 ล้านคน","link":"https://www.blognone.com/node/140109","date":1717390310000,"content":"<div><div><div><p>Donald Trump ได้เปิดบัญชี TikTok แล้ว โดยโพสต์แรกที่ลงเป็นบรรยากาศซึ่งเขาไปชมการแข่งขัน UFC ใน นิวเจอร์ซีย์ ซึ่งเกิดขึ้นสองวันหลังจากเขาถูกศาลตัดสินในคดีจ่ายเงินปิดปาก (รายละเอียด: <a href=\"https://www.bbc.com/thai/articles/cgee5xe5r5yo\">บีบีซีไทย</a>) ใน<a href=\"https://www.tiktok.com/@realdonaldtrump/video/7375744699140721963\">คลิปวิดีโอแรก</a>ที่ลง Trump บอกว่าถือเป็นเกียรติมาก (It's an honor)</p>\n<p>ณ ขณะเขียนรายงานนี้ บัญชี TikTok ของ Trump มีผู้ติดตามแล้ว 3.3 ล้านคน และโพสต์วิดีโอแรกของเขาก็ถูกรับชมมากกว่า 58 ล้านครั้ง</p>\n<p>เรื่องน่าสนใจของการเข้าสู่ TikTok ของ Trump นั้น ก็คือเขาเองเป็นคนที่เสนอให้<a href=\"https://www.blognone.com/node/117755\">แบนแอปนี้ในสหรัฐ</a> เมื่อสมัยเป็นประธานาธิบดีในปี 2020 ซึ่งสุดท้ายการสั่งแบน<a href=\"https://www.blognone.com/node/118570\">ก็ไม่เกิดขึ้น</a> จนกระทั่งประธานาธิบดี Joe Biden ได้<a href=\"https://www.blognone.com/node/139399\">ออกกฎหมาย</a>สั่งให้ TikTok ต้องแยกบริษัทออกมา มิฉะนั้นจะโดนแบน โดยตอนนี้ TikTok ได้<a href=\"https://www.blognone.com/node/139632\">ฟ้องศาลกลับ</a></p>\n<p>Steven Cheung โฆษกของ Trump ชี้แจงเหตุผลที่เปิดบัญชี TikTok เพื่อช่วยในการหาเสียงการเลือกตั้งประธานาธิบดีสหรัฐปีนี้ว่า คงไม่สามารถปฏิเสธได้ว่านี่เป็นช่องทางสำหรับเข้าถึงกลุ่มคนรุ่นใหม่ที่สนับสนุน Trump</p>\n<p>ก่อนหน้านี้ Trump ให้ความเห็นเรื่องการออกคำสั่งแบน TikTok ของ Biden โดยเขายังคงมุมมองว่าแอปนี้เป็นภัยต่อความมั่นคงของประเทศ แต่ไม่เห็นด้วยที่สั่งแบนแอปนี้ เพราะทำให้ Facebook ได้ประโยชน์ทันที</p>\n<p>ทั้งนี้ประธานาธิบดี Biden ก็มี<a href=\"https://www.tiktok.com/@bidenhq\">บัญชี TikTok</a> เช่นกัน ซึ่งดูแลโดยทีมหาเสียง โดยให้เหตุผลว่าถือเป็นช่องทางสื่อสารหนึ่ง ปัจจุบันมีผู้ติดตามมากกว่า 3 แสนคน</p>\n<p>ที่มา: <a href=\"https://apnews.com/article/trump-tiktok-ufc-hush-money-trial-df3fdbc5634940bc57efa1c733a87a11\">AP News</a></p>\n<p><img alt=\"No Description\" src=\"https://www.blognone.com/sites/default/files/externals/d4b9293b86682b03e28bb50e89448dba.png\" /></p>\n</div></div></div><div><div>Topics: </div><div><div><a href=\"/topics/donald-trump\">Donald Trump</a></div><div><a href=\"/topics/tiktok\">TikTok</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ee34bb0c62337e1a10690165d26a783c238ed084afd66680d8faa011a075f698","category":"Thai"}
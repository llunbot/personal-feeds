{"title":"กสทช. แคนาดาประกาศเก็บเงิน 5% จากรายได้ของวิดีโอสตรีมมิ่ง สนับสนุนกิจการทีวีในประเทศ","link":"https://www.blognone.com/node/140154","date":1717560222000,"content":"<div><div><div><p>Canadian Radio-television and Telecommunications Commission (CRTC) หรือ กสทช. ของแคนาดา เตรียมเก็บส่วนแบ่งรายได้ 5% จากผู้ให้บริการวิดีโอสตรีมมิ่ง</p>\n<p>CRTC ใช้อำนาจตามกฎหมาย Online Streaming Act ฉบับใหม่ที่มีผลในปี 2023 เป็นการปรับปรุงกฎหมายโทรทัศน์ฉบับเดิม (Broadcasting Act) ให้เข้ากับยุคสมัย สิ่งที่ CRTC จะทำคือเก็บส่วนแบ่งรายได้ 5% ของรายได้ในแคนาดาจากผู้ให้บริการสตรีมมิ่ง เพื่อนำเงินนี้ไปสนับสนุนกิจการด้านโทรทัศน์ในประเทศ เช่น ข่าวท้องถิ่น ข่าวภาษาฝรั่งเศส ข่าวภาษาของชนกลุ่มน้อย</p>\n<p>การเก็บเงินจะเริ่มในปี 2024-2025 และคาดว่าจะมีรายได้ 200 ล้านดอลลาร์แคนาดาต่อปี แผนการนี้ได้รับเสียงสนับสนุนจากสมาคมผู้กำกับของแคนาดา เพราะมองว่าจะมีเงินมาสนับสนุนการผลิตเนื้อหาในประเทศ แต่ก็มีข้อกังวลว่าจะทำให้ค่าแพ็กเกจสตรีมมิ่งแพงขึ้น เนื่องจากผู้ให้บริการสตรีมมิ่งส่งต่อต้นทุนส่วนนี้มายังผู้บริโภค</p>\n<p>ฝั่งของสมาคมภาพยนตร์แคนาดา Motion Picture Association Canada ที่มีสมาชิกอย่าง Netflix และ Disney+ ก็แสดงความผิดหวังต่อแผนการนี้ และบอกว่าจะส่งผลกระทบต่อผู้ชมสตรีมมิ่งในแคนาดา</p>\n<p>ที่มา - <a href=\"https://www.canada.ca/en/radio-television-telecommunications/news/2024/06/crtc-requires-online-streaming-services-to-contribute-to-canadas-broadcasting-system.html\">CRTC</a>, <a href=\"https://www.cbc.ca/news/business/canada-online-streaming-services-1.7223840\">CBC</a></p>\n<p><img alt=\"No Description\" src=\"https://www.blognone.com/sites/default/files/externals/9592b8d063904b603b716da74b06eafa.jpg\" /></p>\n</div></div></div><div><div>Topics: </div><div><div><a href=\"/topics/canada\">Canada</a></div><div><a href=\"/topics/tax\">Tax</a></div><div><a href=\"/topics/video-streaming\">Video Streaming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6060829a5fe25e927448b5f8cffafdda411a423cd9a924dfc4204a5d40b47605","category":"Thai"}
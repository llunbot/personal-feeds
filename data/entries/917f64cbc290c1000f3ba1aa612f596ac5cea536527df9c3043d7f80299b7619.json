{"title":"Call of Duty ใช้ระบบดักจับเสียง ToxMod ลดปัญหาพฤติกรรม Toxic ของผู้เล่นลงได้ 43%","link":"https://www.blognone.com/node/142523","date":1728696054000,"content":"<div><div><div><p>Activision เปิดเผยว่าเกม <a href=\"https://www.blognone.com/node/135331\">Call of Duty: Modern Warfare III</a> เริ่มนำเทคโนโลยีดักจับเสียง เพื่อแก้ปัญหาพฤติกรรมแย่ๆ (toxic) ของผู้เล่นมัลติเพลเยอร์ ซึ่ง<a href=\"https://www.blognone.com/node/130886\">เป็นปัญหาเรื้อรังของซีรีส์ Call of Duty มายาวนาน</a> (<a href=\"https://www.blognone.com/node/124495\">จริงๆ ก็เกิดขึ้นกับเกมยิงทุกค่าย</a>) และ Activision ตั้งทีมชื่อ Disruptive Behavior มาเพื่อแก้ปัญหาเหล่านี้โดยเฉพาะ</p>\n<p>ความพยายามแก้ปัญหาของ Activision เริ่มมาตั้งแต่ Modern Warfare ฉบับปี 2019 ที่ใช้ระบบดักจับข้อความแชท (text-based moderation) ที่ตอนนี้รองรับการกรองข้อความ 20 ภาษา (มีภาษาไทยด้วย) โดยในรอบ 1 ปีที่ผ่านมาสามารถบล็อคข้อความไม่เหมาะสมในระบบได้แล้ว 45 ล้านข้อความ</p>\n<p><img alt=\"No Description\" src=\"https://www.blognone.com/sites/default/files/externals/5ae675c61b1c2a833e1932ff6499c57e.jpg\" /></p>\n<p>นอกจากฝั่งข้อความแล้ว ฝั่งการคุยด้วยเสียง Call of Duty มีระบบที่เรียกว่า <strong>ToxMod</strong> เริ่มใช้งานในปีที่แล้ว (ยกเว้นฝั่งเอเชียที่ยังมีข้อจำกัดเรื่องภาษา) และพัฒนาขึ้นเรื่อยๆ สามารถลดปัญหาการคุกคามผ่านการคุยด้วยเสียงลงได้ 43% ใน Modern Warfare III และ Warzone</p>\n<p>การใช้ระบบดักจับข้อความ ToxMod ยังช่วยลดการเกิดปัญหาการคุกคามซ้ำๆ ซากๆ ลงได้ 67% โดยพบว่า 80% ของผู้เล่นที่ได้รับการเตือน ไม่กระทำผิดซ้ำอีก</p>\n<p>Activision บอกว่าการใช้งาน ToxMod ประสบความสำเร็จด้วยดี และจะขยายผลไปยังเกมภาคใหม่ Black Ops 6 โดยเปิดใช้ตั้งแต่วันแรกที่วางขายคือ 25 ตุลาคมนี้ พร้อมกับเพิ่มภาษาฝรั่งเศสและเยอรมันเข้ามาในระบบ ToxMod ด้วย (ยังไม่มีกับเอเชียเช่นเดิม)</p>\n<p>ข่าวเก่าที่เกี่ยวข้อง</p>\n<ul>\n<li><a href=\"https://www.blognone.com/node/134812\">Xbox เพิ่มฟีเจอร์ Voice Reporting อัดเสียงสนทนาในเกมแล้วแจ้งปัญหา Toxic ของผู้เล่น</a></li>\n<li><a href=\"https://www.blognone.com/node/124395\">Unity ซื้อบริษัท OTO ใช้ AI วิเคราะห์น้ำเสียงใน Voice Chat แก้ปัญหา Toxic ในหมู่เกมเมอร์</a></li>\n</ul>\n<p>ที่มา - <a href=\"https://www.callofduty.com/blog/2024/10/call-of-duty-anti-toxicity-progress-report-black-ops-6-moderation-results\">Call of Duty</a>, <a href=\"https://www.ign.com/articles/ahead-of-black-ops-6s-launch-activision-says-call-of-dutys-ai-powered-voice-moderation-has-already-had-a-massive-impact-on-toxicity\">IGN</a></p>\n</div></div></div><div><div>Topics: </div><div><div><a href=\"/topics/call-of-duty\">Call of Duty</a></div><div><a href=\"/topics/voice-recognition\">Voice Recognition</a></div><div><a href=\"/topics/games\">Games</a></div><div><a href=\"/topics/activision\">Activision</a></div><div><a href=\"/topics/hate-speech\">Hate Speech</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"917f64cbc290c1000f3ba1aa612f596ac5cea536527df9c3043d7f80299b7619","category":"Thai"}
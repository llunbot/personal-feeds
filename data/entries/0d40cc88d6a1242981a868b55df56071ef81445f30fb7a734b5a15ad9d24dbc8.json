{"title":"กูเกิลทำหลุดเอง Material 3 Expressive หน้าตา UI แบบใหม่ของ Android 16","link":"https://www.blognone.com/node/146271","date":1746515934000,"content":"<div><div><div><p>จากที่<a href=\"https://www.blognone.com/node/146213\">มีคนค้นพบ UI ใหม่ของ Android 16 ที่ปิดการทำงานไว้</a> ล่าสุดกูเกิลเองเป็นฝ่ายเผลอโพสต์เนื้อหาบนบล็อก Google Design ก่อนกำหนด (เอาลงในภายหลัง) แต่ก็ไม่รอด มีคนเซฟภาพและวิดีโอเก็บไว้ทัน</p>\n<p>UI แบบใหม่ใช้ชื่อว่า Material 3 Expressive แนวคิดของมันคือ expressive design ผลักดันให้แอพแสดงตัวตนของตัวเองออกมามากกว่าที่เคย เพื่อแก้ปัญหาแอพในยุคสมัยนี้หน้าตาซ้ำๆ เหมือนกันไปหมด</p>\n<p>ทีม Material Design ของกูเกิลเริ่มโจทย์นี้ในปี 2022 ว่าทำไมแอพยุคใหม่หน้าตาเหมือนกันหมด จึงลงมือทำวิจัยด้าน UI และการออกแบบเพื่อหาข้อมูลเชิงลึก มากถึง 46 งานวิจัย แล้วนำมาพัฒนาเป็นแนวทาง Material 3 Expressive ที่เน้นการใช้รูปร่าง (shape) และสี (color) แบบต่างๆ เพื่อขับเน้นหน้าตาของแอพมากขึ้น</p>\n<p>ไอเดียใหม่ของ Material 3 Expressive คือ floating toolbar หรือการนำแถบเครื่องมือด้านล่างของแอพ ที่มักเป็นแถบตันๆ และไอคอน 3-4 อันที่ใช้บ่อย มาปรับเป็นทรงโค้ง (เหมือนเม็ดยาแคปซูล) เปิดพื้นที่รอบด้านให้เห็นภาพพื้นหลังมากขึ้น</p>\n<p>Material 3 Expressive น่าจะเปิดตัวอย่างเป็นทางการในงาน <a href=\"https://www.blognone.com/node/146123\">The Android Show วันที่ 13 พฤษภาคม</a></p>\n<p>ที่มา - <a href=\"https://9to5google.com/2025/05/05/material-3-expressive-leak/\">9to5google</a></p>\n<p><img alt=\"No Description\" src=\"https://www.blognone.com/sites/default/files/externals/44eebfb03ba34926c6fd0eb8fa25c64d.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/8363d127415dc0695778c06f98e8acf4.jpg\" /></p>\n</div></div></div><div><div>Topics: </div><div><div><a href=\"/topics/android-16\">Android 16</a></div><div><a href=\"/topics/android\">Android</a></div><div><a href=\"/topics/material-design\">Material Design</a></div><div><a href=\"/topics/google\">Google</a></div><div><a href=\"/topics/leaks\">Leaks</a></div><div><a href=\"/topics/design\">Design</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0d40cc88d6a1242981a868b55df56071ef81445f30fb7a734b5a15ad9d24dbc8","category":"Thai"}
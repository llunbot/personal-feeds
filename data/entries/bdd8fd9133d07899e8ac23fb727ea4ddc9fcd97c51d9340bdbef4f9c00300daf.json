{"title":"World Flight Map","link":"https://markpeak.net/world-flight-map/","date":1638758956000,"content":"<p>เขียนข่าวเรื่อง <a href=\"https://www.blognone.com/node/126157\">วิศวกรการบินเสนอจุดตกใหม่ของเที่ยวบิน MH370 จากการคำนวณสัญญาณวิทยุ</a> (ข่าวต้นฉบับจาก <a href=\"https://www.bbc.com/news/business-59517821\">BBC</a>) ซึ่งจุดตกอยู่ในมหาสมุทรอินเดียตอนใต้ ทางฝั่งตะวันตกของออสเตรเลีย (บริเวณเดิม แต่จำกัดพิกัดให้แคบลงจากเดิมมาก)</p>\n<p>พื้นที่แถบมหาสมุทรอินเดียตอนใต้ เป็นพื้นที่ห่างไกลทุกอย่าง ห่างไกลแผ่นดิน ทำให้การค้นหาทำได้ยากและมีราคาแพง (แค่ค่าเดินเรือไปให้ถึงแถวนั้นก็แพงมากแล้ว)</p>\n<p>เลยเกิดความสงสัยว่า โลกของเรานี้มีเส้นทางบิน (air route) เป็นอย่างไร แถบมหาสมุทรอินเดียตอนใต้มีเครื่องบินผ่านสักเท่าไร</p>\n<p>เจอคนทำภาพ visualization ไว้หลายอัน อันแรกมาจาก <a href=\"https://commons.wikimedia.org/wiki/File:World-airline-routemap-2009.png\">Wikipedia</a> เป็นข้อมูลปี 2009 แต่คิดว่าไม่น่าจะเปลี่ยนไปจากปัจจุบันมากนัก</p>\n<p><img src=\"https://markpeak.net/wp-content/uploads/2021/12/1199px-World-airline-routemap-2009.png\" /></p>\n<p>เนื่องจากแผ่นดินบนโลกอยู่ในซีกโลกบน (northern hemisphere) เป็นหลักอยู่แล้ว (ยังไม่รวมปัจจัยเรื่องประเทศเศรษฐกิจหลักของโลก) เส้นทางบินหลักๆ จึงอยู่ในซีกบนตามไปด้วย จากภาพจะเห็นว่าเส้นทางบินหลักๆ อยู่ในอเมริกาเหนือ ยุโรป และเอเชียตะวันออก</p>\n<p>ส่วนเส้นทางบินในมหาสมุทรอินเดียตอนใต้ ก็มีแค่จากแอฟริกาตอนใต้ (โจฮันเนสเบิร์ก) ไปยังออสเตรเลีย (ซิดนีย์-เพิร์ธ) เท่านั้น</p>\n<p>สมัยก่อน South African Airlines (SAA) เคยมีบินตรงโจฮันเนสเบิร์ก-เพิร์ธ แต่ในโลกยุค COVID ตอนนี้ไม่มีแล้ว ส่วนเส้นโจฮันเนสเบิร์ก-ซิดนีย์ ปัจจุบันยังมี Qantas บินตรงอยู่วันละเที่ยว</p>\n<p>ผลงานอีกชิ้นมาจาก <a href=\"https://studentwork.prattsi.org/infovis/labs/visualizations-of-the-global-flights-network/\">Pratt Institute ในนิวยอร์ก</a> อันนี้นำข้อมูลความถี่ของเที่ยวบินมาแสดงผลด้วย เลยยิ่งเห็นชัดว่าไฟลท์ระหว่างอเมริกาเหนือ-ยุโรป และยุโรป-เอเชียนั้นมีเยอะมาก (เสียดายว่ากราฟิกอันนี้ใช้วิธีโยงจากเอเชียข้ามมาอเมริกาเหนือแบบทับในแผนที่เดียวกัน เลยดูยากไปนิดนึง)</p>\n<p><img src=\"https://markpeak.net/wp-content/uploads/2021/12/Globle-Flight-Network-0.jpg\" /></p>\n<p>เรื่องสุดท้ายที่อยากรู้คือ จุดไหนในทะเลที่เข้าถึงได้ยากที่สุด (<a href=\"https://en.wikipedia.org/wiki/Pole_of_inaccessibility#Oceanic_pole_of_inaccessibility\">Oceanic pole of inaccessibility</a>) แปลว่าอยู่ไกลจากแผ่นดินมากที่สุด</p>\n<p>พื้นที่จุดนี้มีชื่อเรียกว่า Point Nemo (มาจากคำว่า Nemo ในภาษาละตินแปลว่า No One และมาจาก Captain Nemo ในนิยายของ Jules Verne) อยู่บริเวณพิกัด 49S, 123W ในมหาสมุทรแปซิฟิกตอนใต้ อยู่ครึ่งทางระหว่างนิวซีแลนด์กับอเมริกาใต้ (อยู่ใต้ลงมาจากเกาะอีสเตอร์)</p>\n<p>การที่ Point Nemo มีเรือแล่นผ่านน้อย ทำให้วงการดาวเทียมและอวกาศ นิยมนำดาวเทียมหรือยานอวกาศกลับสู่โลกมาทิ้งที่บริเวณนี้ เพื่อไม่ให้กระทบใครนั่นเอง (มีชื่อเรียกว่า spacecraft cemetery สุสานยานอวกาศ)</p>\n<p><img src=\"https://markpeak.net/wp-content/uploads/2021/12/900px-Oceanic_pole_of_inaccessibility.png\" /></p>The post <a href=\"https://markpeak.net/world-flight-map/\">World Flight Map</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"bdd8fd9133d07899e8ac23fb727ea4ddc9fcd97c51d9340bdbef4f9c00300daf","category":"Thai"}
{"title":"สัดส่วนผู้ใช้ Windows 11 บน Steam แซงหน้า Windows 10 ได้แล้ว, ภาษาจีนแซงภาษาอังกฤษ","link":"https://www.blognone.com/node/141790","date":1725320626000,"content":"<div><div><div><p>สถิติผู้ใช้งาน Steam รอบเดือนสิงหาคม 2024 มีการเปลี่ยนแปลงที่น่าสนใจคือ Windows 11 แซงหน้า Windows 10 ได้สำเร็จแล้ว โดยผู้ใช้ Windows 11 มีสัดส่วน 49.17% ของผู้ใช้ทั้งหมด (+3.36%) เอาชนะ Windows 10 ที่สัดส่วนลดลงเหลือ 47.09% (-3.07%) ได้เป็นครั้งแรก ถ้านับรวมผู้ใช้วินโดวส์ทั้งหมดคิดเป็น 96.78% ของ Steam</p>\n<p>ระบบปฏิบัติการที่นิยมเป็นอันดับถัดมาคือ ลินุกซ์ 1.92% ตามด้วยแมค 1.30% ซึ่ง<a href=\"https://www.blognone.com/node/135123\">ลินุกซ์เอาชนะแมคได้ตั้งแต่เดือนสิงหาคม 2023</a> หรือหนึ่งปีก่อนหน้านี้พอดี ด้วยปัจจัยเรื่อง Steam Deck ที่นิยมมากขึ้นเรื่อยๆ โดยผู้ใช้ Arch Linux (ซึ่งใช้งานใน SteamOS) มีสัดส่วน 0.16% ของผู้ใช้ Steam ทั้งหมด</p>\n<p>สถิติอื่นๆ ของ Steam รอบเดือนนี้คือ <a href=\"https://www.blognone.com/node/141241\">จีพียูยอดนิยมยังเป็น GeForce 3060</a> ที่ 5.36% แต่ส่วนแบ่งลดลง ในขณะที่ GeForce 4060 Laptop ส่วนแบ่งตลาดเติบโตเป็น 4.41% ขึ้นมาเป็นที่สอง แซงหน้าแชมป์เก่า GeForce 1650 ที่เหลือ 3.80%</p>\n<p>ภาษาของผู้ใช้งาน Steam ที่นิยมสูงสุดคือภาษาจีนกลาง (Simplified Chinese) ขึ้นมาเป็น 35.03% แซงหน้าภาษาอังกฤษที่ลดลงเหลือ 31.17% น่าจะพิสูจน์ถึงความนิยมของเกมพีซีในจีนได้เป็นอย่างดี และน่าจะมีผลจาก<a href=\"https://www.blognone.com/node/141528\">ความนิยม ของเกม Black Myth: Wukong ในจีนด้วย</a></p>\n<p>ที่มา - <a href=\"https://store.steampowered.com/hwsurvey/Steam-Hardware-Software-Survey-Welcome-to-Steam\">Steam Hardware Survey</a>, <a href=\"https://www.theverge.com/2024/9/2/24234091/microsoft-windows-11-popular-steam-pc-gaming-survey\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/2b8840e1be2f34f57020f57a2fd3079d.png\" /></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/windows-10\">Windows 10</a></div><div><a href=\"/topics/market-share\">Market Share</a></div><div><a href=\"/topics/steam\">Steam</a></div><div><a href=\"/topics/china\">China</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5797304324cf2b55dc71544fee21127f84530f688719bbed14875c0ac3d4a9dc","category":"Thai"}
{"title":"นักรณรงค์ด้านความเป็นส่วนตัวชี้ YouTube แบน Ad Blocker อาจละเมิดกฎหมายความเป็นส่วนตัวของ EU","link":"https://www.blognone.com/node/136638","date":1699442925000,"content":"<div><div><div><p>Alexander Hanff นักรณรงค์ด้านความเป็นส่วนตัวได้ยื่นคำร้องต่อคณะกรรมการปกป้องข้อมูลของไอร์แลนด์ เพื่อให้สอบสวน YouTube ว่าการบล็อกไม่เล่นวิดีโอหาก<a href=\"https://www.blognone.com/node/136508\">ตรวจพบตัวบล็อกโฆษณา</a>ในเบราว์เซอร์ เข้าข่ายการละเมิดกฎหมายข้อมูลส่วนบุคคลของสหภาพยุโรป (EU) หรือไม่</p>\n<p>ในรายละเอียดคำร้องบอกว่า กฎหมายข้อมูลส่วนบุคคลของ EU ระบุว่าผู้ให้บริการออนไลน์ต้องแสดงข้อความขออนุญาต หากมีการเข้าถึงข้อมูลที่อยู่ในอุปกรณ์ของผู้ใช้งาน กรณีของ YouTube นั้นพบว่ามีการฝังสคริปต์เพื่อตรวจสอบดูว่า HTML ที่เรนเดอร์แล้วของฝั่งผู้ใช้งานใช้ตัวบล็อกโฆษณาหรือไม่ ซึ่งเขามองว่าสคริปต์นี้เป็นการละเมิดข้อมูลและไม่ปฏิบัติตามกฎหมาย ต้องมีการควบคุมเหมือนการร้องขอจัดเก็บคุกกี้</p>\n<p>ตัวแทนของ YouTube ชี้แจงกับ WIRED ว่าโฆษณาเป็นสิ่งที่สนับสนุนครีเอเตอร์และทำให้ผู้ใช้งานเข้าถึงคอนเทนต์ที่ต้องการได้ใน YouTube การใช้โปรแกรมบล็อกโฆษณาจึงขัดต่อข้อตกลงในการใช้งาน ส่วนตัวแทนจากคณะกรรมการปกป้องข้อมูลของไอร์แลนด์ยังไม่ได้ให้ความเห็นต่อคำร้องเรียนนี้ ขณะที่ Hanff ยืนยันว่าทางการจะลงมาสอบสวนเคสนี้</p>\n<p>ที่มา: <a href=\"https://www.wired.co.uk/article/youtube-ad-blocker-detection-eu-privacy-law\">WIRED</a></p>\n<p><img src=\"https://www.blognone.com/sites/default/files/externals/007282f723c793f659c64cefa7754b8c.jpg\" /></p>\n</div></div></div><div><div>Topics: </div><div><div><a href=\"/topics/youtube\">YouTube</a></div><div><a href=\"/topics/lawsuits\">Lawsuits</a></div><div><a href=\"/topics/eu\">EU</a></div><div><a href=\"/topics/privacy\">Privacy</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1a22470ec0ba0f283ad1065047af8939c2aa838a45a9c61e1ccb798e212e665f","category":"Thai"}
{"title":"เปิดตัว Google Threat Intelligence บริการข้อมูลความปลอดภัย รวมพลัง Mandiant, VirusTotal, Gemini","link":"https://www.blognone.com/node/139608","date":1715047847000,"content":"<div><div><div><p>กูเกิลเปิดตัว Google Threat Intelligence บริการสารสนเทศความปลอดภัยไซเบอร์แบบครบวงจร ที่รวมร่างผลิตภัณฑ์ด้านความปลอดภัยในเครือกูเกิล ได้แก่ Mandiant (<a href=\"https://www.blognone.com/node/127524\">ซื้อมาปี 2022</a>), VirusTotal (<a href=\"https://www.blognone.com/node/35837\">ซื้อมาปี 2012</a>) และพ่วงด้วยพลัง Gemini เข้ามาอีกอย่าง</p>\n<p>กูเกิลบอกว่าจุดเด่นของ Google Threat Intelligence คือปริมาณข้อมูลจำนวนมหาศาลชนิดไม่มีใครสู้ได้ (unmatched visibility) เพราะกูเกิลมีข้อมูลความปลอดภัยของอุปกรณ์ 4 พันล้านชิ้น, บัญชีอีเมล 1.5 พันล้านบัญชี, บล็อคการโจมตีแบบ phishing วันละ 100 ล้านครั้ง, ฐานข้อมูลผู้ใช้ VirusTotal เกิน 1 ล้านคนทั่วโลก แล้วยังพ่วงด้วยแหล่งข้อมูลความปลอดภัยแบบเปิด (open source intelligence หรือ OSINT)</p>\n<p><img alt=\"No Description\" src=\"https://www.blognone.com/sites/default/files/externals/af15c8b31bdc10f9876924c9809446c8.jpeg\" /></p>\n<p>ข้อมูลจำนวนมหาศาลเหล่านี้ยังมาพ่วงกับกองทัพผู้เชี่ยวชาญการวิเคราะห์ความปลอดภัยจาก Mandiant ที่สืบสวนปัญหาความปลอดภัยให้องค์กรลูกค้าปีละ 1,100 กรณี และระบบอัตโนมัติพลัง Gemini 1.5 Pro ที่สามารถสแกนข้อมูลขนาดใหญ่ 1 ล้านโทเคน ช่วยลดแรงและระยะเวลาในการวิเคราะห์ข้อมูลความปลอดภัยลงได้มาก กูเกิลบอกว่า Gemini สามารถแปลงไฟล์ไบนารีของมัลแวร์ WannaCry อันโด่งดัง กลับมาเป็นซอร์สโค้ดเพื่อ reverse engineering มาศึกษาการทำงานของมัน โดยใช้เวลาเพียง 34 วินาทีเท่านั้น</p>\n<p>Google Threat Intelligence ให้บริการในรูปแบบเว็บไซต์ ใช้ค้นหาข้อมูลความปลอดภัย \"อะไรก็ได้\" เช่น URL, อัพโหลดไฟล์ที่น่าสงสัย, ข้อมูลกลุ่มแฮ็กเกอร์ต่างๆ, ประเมินว่ามีกลุ่มไหนคุกคามความปลอดภัยขององค์กรเราบ้าง พร้อมบอกวิธีการรับมือ</p>\n<p><img alt=\"No Description\" src=\"https://www.blognone.com/sites/default/files/externals/53bb0bcdebf6ee057e7e8e09e74e6c16.jpg\" /></p>\n<p>ตัวมันเป็นบริการหนึ่งภายใต้ Google Cloud โดยมีแพ็กเกจ 3 ระดับคือ Standard, Enterprise, Enterprise+ แต่ยังไม่เปิดเผยราคาต่อสาธารณะ</p>\n<p>ที่มา - <a href=\"https://cloud.google.com/blog/products/identity-security/introducing-google-threat-intelligence-actionable-threat-intelligence-at-google-scale-at-rsa\">Google</a></p>\n</div></div></div><div><div>Topics: </div><div><div><a href=\"/topics/mandiant\">Mandiant</a></div><div><a href=\"/topics/google\">Google</a></div><div><a href=\"/topics/virustotal\">VirusTotal</a></div><div><a href=\"/topics/security\">Security</a></div><div><a href=\"/topics/gemini\">Gemini</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f9967dd675691cb9634e256c84b68fc61aa948cedddfa457565f7f3f2935da25","category":"Thai"}
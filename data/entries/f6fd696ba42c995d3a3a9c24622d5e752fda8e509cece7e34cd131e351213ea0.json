{"title":"ว่าด้วยการพัดของลมในโลก","link":"https://markpeak.net/global-wind-machine/","date":1690990166000,"content":"<p><em>สรุปเนื้อหาจากหนังสือ <strong>Origins: How the Earth Shaped Human History</strong> บทที่ 8 <strong>The Global Wind Machine and the Age of Discovery</strong></em></p>\n<p>เคยเขียนเรื่อง <a href=\"https://markpeak.net/doldrum-itcz-calm-belt/\">ITCZ / Doldrum ทะเลไร้ลมบริเวณเส้นศูนย์สูตร</a> ไปแล้ว วันนี้เขียนภาคต่อเรื่องภูมิศาสตร์ของลมในโลกบ้าง</p>\n<p>ปัจจัยที่กำหนดทิศทางลมของโลก มีด้วยกัน 2 ข้อใหญ่ๆ คือ</p>\n<ul>\n<li><strong>อากาศร้อน-เย็น</strong> ที่แตกต่างกันระหว่างบกและทะเล กำหนดทิศทางลมแนวดิ่ง (vertical)</li>\n<li><strong>ทิศทางการหมุนของโลก</strong> หมุนไปทางตะวันออก กำหนดทิศทางลมแนวขวาง (horizontal)</li>\n</ul>\n<p>พฤติกรรมของลมเหล่านี้ ทำให้แบ่งโลกได้ออกเป็น 3 โซน (ซีกโลกเหนือและใต้จะกลับด้านกัน)</p>\n<h2>เส้นศูนย์สูตร</h2>\n<p>ข้อแรกคือ พื้นที่ร้อนทำให้อากาศร้อนลอยตัวขึ้นสูง อากาศเย็นจากพื้นที่ข้างๆ เข้ามาแทนที่ (ตามหลักเรื่องลมบก-ลมทะเลที่เรารู้กันดี) บริเวณใกล้เส้นศูนย์สูตรได้รับแสงอาทิตย์เยอะที่สุด ร้อนที่สุด ลมตรงนี้จึงลอยขึ้นบน</p>\n<ul>\n<li>ซีกโลกเหนือ – ลมเย็นกว่าจากทางเหนือจึงพัดลงล่าง เข้าหาเส้นศูนย์สูตร</li>\n<li>ซีกโลกใต้ – ลมเย็นกว่าจากทางใต้จึงพัดขึ้นบน เข้าหาเส้นศูนย์สูตร</li>\n</ul>\n<p>เมื่อนำปัจจัยเรื่องโลกหมุนไปทางตะวันออกเข้ามาคิดร่วมด้วย บริเวณเส้นศูนย์สูตรอยู่ไกลจากแกนโลกมากกว่า วัตถุหมุนเร็วกว่าส่วนอื่นอยู่แล้ว (Coriolis effect) ทำให้ลมพัดเข้าหาเส้นศูนย์สูตร ตามไม่ทันการหมุนของเส้นศูนย์สูตร ลมจึงเฉียงไปทางตะวันตก (เพราะพื้นดินหมุนไปทางตะวันออกแล้ว)</p>\n<p></p>\n<p>ปัจจัยจาก Coriolis Effect ทำให้</p>\n<ul>\n<li>ซีกโลกเหนือ – ลมจึงพัดจากตะวันออกเฉียงเหนือ (Northeasterly) ไปทางตะวันตกเฉียงใต้</li>\n<li>ซีกโลกใต้ – ลมจึงพัดจากตะวันออกเฉียงใต้ (Southeasterly) ไปทางตะวันตกเฉียงเหนือ</li>\n</ul>\n<p>ลมเหล่านี้เรียกว่า trade wind ที่ใช้เดินเรือในมหาสมุทรนั่นเอง (ไว้จะเขียนถึงเรื่องนี้ต่อไป)</p>\n<p>ลมสองอันพัดมาเจอกันแถวๆ เส้นศูนย์สูตรพอดี ปะทะกันจึงกลายเป็นสภาพไร้ลม ที่เรียกว่า Intertropical Convergence Zone (ITCZ) ตามที่เขียนถึงไปแล้ว</p>\n<p>ส่วนลมร้อนที่พัดขึ้นสูงนั้น ก็จะลอยเข้าแทนที่ลมเย็นที่พัดเข้าหาเส้นศูนย์สูตรในระดับต่ำกว่า (ลอยไปทั้งทางเหนือและทางใต้) ลอยไปเรื่อยๆ ราว 3,000 กิโลเมตร จนถึงบริเวณละติจูดที่ 30 (ทั้งเหนือและใต้) แล้วจึงตกลงมาต่ำ ทำให้บริเวณละติจูดที่ 30 มีความกดอากาศสูง (high pressure) กว่าบริเวณใกล้เคียง</p>\n<p>เมื่อลมตกสู่ระดับต่ำแล้วก็จะไหลเวียนกลับมายังบริเวณเส้นศูนย์สูตรอีกครั้ง เป็นวัฏจักรวนเวียนไปเรื่อยๆ วัฏจักรนี้เรียกว่า <a href=\"https://en.wikipedia.org/wiki/George_Hadley\">Hadley cell</a> หรือ Hadley circulation ตั้งชื่อตาม George Hadley นักวิทยาศาสตร์ที่ตั้งทฤษฎีเรื่องลมนี้ไว้เป็นคนแรก</p>\n<div><img loading=\"lazy\" src=\"https://markpeak.net/wp-content/uploads/2023/08/NOAA_Hadley_cell_cross_section.jpg\" alt width=\"610\" height=\"610\" srcset=\"https://markpeak.net/wp-content/uploads/2023/08/NOAA_Hadley_cell_cross_section.jpg 610w, https://markpeak.net/wp-content/uploads/2023/08/NOAA_Hadley_cell_cross_section-300x300.jpg 300w, https://markpeak.net/wp-content/uploads/2023/08/NOAA_Hadley_cell_cross_section-150x150.jpg 150w\" /><p>ภาพจาก NOAA / <a href=\"https://en.wikipedia.org/wiki/Hadley_cell#/media/File:NOAA_Hadley_cell_cross_section.jpg\">Wikipedia</a></p></div>\n<h2>ขั้วโลก</h2>\n<p>อากาศบริเวณขั้วโลกทั้งเหนือและใต้นั้นเย็นจัด ส่วนอากาศในจุดที่ห่างจากขั้วโลกมาหน่อยนั้นอุ่นกว่า เลยเกิดปรากฏการณ์คล้ายกันคือ บริเวณละติจูดที่ 60 อากาศร้อนลอยตัวขึ้น อากาศเย็นจากขั้วโลกพัดออกมาแทนที่ เกิดเป็น loop เช่นเดียวกัน เรียกว่า Polar cell</p>\n<p>ลมที่พัดออกมาจากขั้วโลกนั้นได้อิทธิพลจากการหมุนของโลก ทำให้พัดจากตะวันออกไปตะวันตก (เล็กน้อย ไม่เยอะเท่ากับบริเวณเส้นศูนย์สูตร) เรียกว่า Polar easterly</p>\n<div><img loading=\"lazy\" src=\"https://markpeak.net/wp-content/uploads/2023/08/Atmospheric_circulation.svg_.png\" alt width=\"450\" height=\"333\" srcset=\"https://markpeak.net/wp-content/uploads/2023/08/Atmospheric_circulation.svg_.png 450w, https://markpeak.net/wp-content/uploads/2023/08/Atmospheric_circulation.svg_-300x222.png 300w\" /><p>ภาพจาก <a href=\"https://en.wikipedia.org/wiki/Horse_latitudes\">Wikipedia</a></p></div>\n<h2>Ferrel Cell</h2>\n<p>เรารู้จัก Hadley cell และ Polar cell กันไปแล้ว บริเวณที่เหลืออยู่คือระหว่างละติจูดที่ 30-60 (middle latitudes) เป็นพื้นที่ซึ่งได้รับอิทธิพลจากทั้ง Hadley cell และ Polar cell</p>\n<p>ลมที่ลอยสูงขึ้นบริเวณละติจูดที่ 60 ส่วนหนึ่งลอยไปทางขั้วโลก อีกทางลอยกลับไปที่ละติจูดที่ 30 แล้วไปปะทะกับลมร้อนจากเส้นศูนย์สูตร จากนั้นตกลงมาที่ผิวโลกในบริเวณละติจูดที่ 30 แล้ววนกลับไปยังละติจูดที่ 60 อีกรอบ</p>\n<p>วัฏจักรนี้เรียกว่า Ferrel Cell ตั้งตามชื่อนักวิทยาศาตร์ William Ferrel ผู้ตั้งทฤษฎีเรื่องนี้เอาไว้</p>\n<p>อย่างไรก็ตาม Ferrel Cell ไม่ได้แรงเท่ากับ Hadley Cell หรือ Polar Cell เพราะไม่มีพลังความร้อนหรือเย็นที่แข็งแรงเท่า มันจึงมีสถานะเป็น passive คือผันแปรตาม Cell ด้านข้างบน-ล่างที่แรงกว่า ตัวมันเองมีความแปรปรวนสูงกว่า</p>\n<p>พอเอาเรื่อง Coriolis Effect มาพิจารณาร่วมด้วย พื้นโลกบริเวณละติจูดที่ 60 หมุนเร็วกว่าขั้วโลก เมื่อลมพัดไปทางขั้วโลก จึงล้ำหน้าไปทางตะวันออก กลายเป็นลมพัดจากตะวันตกไปตะวันออก (<a href=\"https://en.wikipedia.org/wiki/Westerlies\">Westerly Wind</a>)</p>\n<p></p>\n<p>ลมตะวันตก (Westerly) ในซีกโลกเหนือและใต้มีความแตกต่างกัน เพราะซีกโลกเหนือมีแผ่นดินเยอะกว่าซีกโลกใต้มาก ซีกโลกเหนือมีภูเขาสูงที่คอยกั้นลม ในขณะที่ซีกโลกใต้มีแต่ทะเลซะเกือบหมด ทำให้ลมตะวันตกของซีกโลกใต้นั้นพัดแรงกว่ามาก</p>\n<p>กะลาสีเรือโบราณจึงมีคำเรียกลมตามละติจูดต่างๆ คือ</p>\n<ul>\n<li>40 องศาใต้ = Roaring Fourties</li>\n<li>50 องศาใต้ = Furious Fifties</li>\n<li>60 องศาใต้ = Shrieking Sixties</li>\n</ul>\n<p>ในรายละเอียดยังมีเรื่องความแรงของลมในแต่ละฤดูกาล (ที่ความร้อนและหนาวไม่เท่ากัน) แต่ถ้าเอาพอสังเขปก็เท่านี้ก่อน</p>The post <a href=\"https://markpeak.net/global-wind-machine/\">ว่าด้วยการพัดของลมในโลก</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"f6fd696ba42c995d3a3a9c24622d5e752fda8e509cece7e34cd131e351213ea0","category":"Thai"}
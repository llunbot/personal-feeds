{"title":"Twitter ประกาศรีแบรนด์ Super Follows เป็น Subscriptions ให้ครีเอเตอร์เปิดรับสมาชิก","link":"https://www.blognone.com/node/133420","date":1681431541000,"content":"<div><div><div><p>Twitter ประกาศรีแบรนด์ฟีเจอร์ <a href=\"https://www.blognone.com/node/124552\">Super Follows</a> ที่ให้ผู้ติดตามสามารถจ่ายเงินรายเดือนกับครีเอเตอร์ เพื่อดูคอนเทนต์เอ็กซ์คลูซีฟ เป็นการส่งเสริมรายได้ให้ครีเอเตอร์อีกช่องทาง โดยเปลี่ยนชื่อใหม่เป็น <strong>Subscriptions</strong></p>\n<p>Elon Musk ซีอีโอ Twitter ให้รายละเอียดเพิ่มเติมของบริการ Subscriptions เบื้องต้น ว่าในปีแรกของการสมัคร ครีเอเตอร์จะได้รับเงินเกือบเต็มจำนวนที่ผู้ติดตามจ่าย หลังหักค่าธรรมเนียม App Store, Play Store หรือค่าธรรมเนียมของผู้ให้บริการระบบจ่ายเงิน หลังจากนั้น Twitter จะหักค่าธรรมเนียมเพิ่มเล็กน้อย นอกจากนี้ Twitter จะช่วยโปรโมตบัญชีที่เปิดระบบ Subscriptions ด้วย</p>\n<p>ครีเอเตอร์ที่ต้องการเปิด Subscriptions ต้องเป็นบัญชีในอเมริกา อายุมากกว่า 18 ปี มีผู้ติดตามมากกว่า 1 หมื่นบัญชี และทวีตอย่างน้อย 25 ข้อความในช่วง 30 วัน ส่วนการสมัครรับ Subscription สามารถทำได้ทุกบัญชีทั่วโลก ในไทยสามารถทำได้ผ่านแอป iOS หรือ Android ไม่สามารถทำผ่านเว็บได้ ราคาค่าสมาชิกกำหนดที่ $2.99, $4.99 หรือ $9.99</p>\n<p>มีข้อสังเกตว่าในเบื้องต้นคุณสมบัติการใช้งานของ Subscriptions ไม่แตกต่างจาก Super Follows เดิมเลย แต่ Twitter ก็ระบุไว้ใน<a href=\"https://help.twitter.com/en/using-twitter/subscriptions-creator\">หน้า Help Center</a> ว่าอนาคตอาจเพิ่มฟีเจอร์ใหม่ เช่น การส่งจดหมายข่าวให้ผู้ติดตาม ได้ด้วย ซึ่งฟีเจอร์นี้อาจเป็นคำตอบสำหรับ Substack บริการสมัครรับจดหมายข่าว ที่ <a href=\"https://www.blognone.com/node/133351\">Twitter เปิดฉากตอบโต้</a>ในช่วงที่ผ่านมา</p>\n<p>ที่มา: <a href=\"https://www.theverge.com/2023/4/13/23682184/twitter-super-follows-subscriptions-rebranding\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/5099fdde61651a9fecd3de907a7ee0c4.png\" /></p>\n<blockquote><p>For the next 12 months, Twitter will keep none of the money. You will receive whatever money we receive, so that’s 70% for subscriptions on iOS &amp; Android (they charge 30%) and ~92% on web (could be better, depending on payment processor).After first year, iOS &amp; Android fees…</p>\n<p>— Elon Musk (@elonmusk) <a href=\"https://twitter.com/elonmusk/status/1646564065853194241?ref_src=twsrc%5Etfw\">April 13, 2023</a></p></blockquote>\n</div></div></div><div><div>Topics: </div><div><div><a href=\"/topics/twitter\">Twitter</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e422ddb7d3aa06301b24977a97aa349efc935030b0c555febdf122493e3092f2","category":"Thai"}
{"title":"กระทรวงยุติธรรมสหรัฐ เสนอแยก Chrome เป็นบริษัทใหม่ ในคดีกูเกิลผูกขาด Search","link":"https://www.blognone.com/node/145983","date":1745305451000,"content":"<div><div><div><p>ตอนนี้กูเกิลโดนคดีที่กระทรวงยุติธรรมสหรัฐฟ้องข้อหาผูกขาดอยู่ 2 คดี ซึ่งศาลชั้นต้นตัดสินใจให้กูเกิลแพ้ทั้งคู่ ได้แก่ <a href=\"https://www.blognone.com/node/141254\">คดีผูกขาด search ที่ตัดสินในเดือนสิงหาคม 2024</a> และ <a href=\"https://www.blognone.com/node/145917\">คดีผูกขาดในธุรกิจเทคโนโลยีโฆษณาออนไลน์</a> ศาลเพิ่งตัดสินเมื่อสัปดาห์ที่แล้ว</p>\n<p>ข่าวนี้เป็นความคืบหน้าของคดีแรก (search) ที่เริ่มกลับเข้ากระบวนการชั้นศาลอีกรอบ ฝั่งกระทรวงยุติธรรมสหรัฐเสนอมาตรการเยียวยาตลาด (remedy) <a href=\"https://www.blognone.com/node/143254\">ขอให้ศาลสั่งแยกธุรกิจ Chrome เป็นบริษัทใหม่ ซึ่งเป็นข้อเสนอเดิมของกระทรวงฯ ในปีที่แล้ว</a> แนวคิดของกระทรวงฯ คือ Chrome เป็นตัวดึงทราฟฟิกผู้ใช้เว็บไปยัง Google Search จึงปิดกั้นโอกาสของบริการ search engine รายอื่น</p>\n<p>ฝั่งทนายของกูเกิล <a href=\"https://blog.google/outreach-initiatives/public-policy/doj-search-remedies-apr-2025/\">ตอบโต้</a> ว่าการเยียวยาควรจำกัดเฉพาะข้อตกลงระหว่าง Google Search กับเว็บเบราว์เซอร์ต่างๆ เช่น Safari, Firefox, Samsung Internet เพราะถือเป็นหัวใจสำคัญของคดีนี้ <a href=\"https://blog.google/outreach-initiatives/public-policy/google-remedies-proposal-dec-2024/\">ข้อเสนอของกูเกิล</a> ระบุว่ากูเกิลควรมีสิทธิจ่ายเงินซื้อพื้นที่ในช่อง search ของเบราว์เซอร์ต่อไป แต่ยินดีปรับสัญญาให้ต้องเจรจากันใหม่ทุกปี และเว็บเบราว์เซอร์สามารถเลือก search ค่ายอื่นในโหมด private browsing ได้</p>\n<p>กระบวนการไต่สวนในศาลรอบนี้จะยาวนาน 3 สัปดาห์</p>\n<p>ที่มา - <a href=\"https://www.nytimes.com/2025/04/21/technology/google-search-remedies-hearing.html\">The New York Times</a></p>\n<p><img alt=\"No Description\" src=\"https://www.blognone.com/sites/default/files/externals/fccae5a4ba2667191bfedea69bfa37ee.png\" /></p>\n</div></div></div><div><div>Topics: </div><div><div><a href=\"/topics/chrome\">Chrome</a></div><div><a href=\"/topics/antitrust\">Antitrust</a></div><div><a href=\"/topics/lawsuits\">Lawsuits</a></div><div><a href=\"/topics/doj\">DoJ</a></div><div><a href=\"/topics/google\">Google</a></div><div><a href=\"/topics/search-engine\">Search Engine</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7dc244a044ca22ed482ddb3f0035e3ed15ea3516a03c0c752137fb4e0b4f9097","category":"Thai"}
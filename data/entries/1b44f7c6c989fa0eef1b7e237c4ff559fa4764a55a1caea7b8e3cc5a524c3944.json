{"title":"[ลือ] Embracer Group อาจต้องขายสตูดิโอ Gearbox ผู้สร้างเกม Borderlands","link":"https://www.blognone.com/node/135678","date":1694472905000,"content":"<div><div><div><p>สำนักข่าว Reuters และ Bloomberg รายงานว่า<a href=\"https://www.blognone.com/node/134346\">บริษัทเกม Embracer Group ที่กำลังประสบปัญหาการเงิน</a> กำลังเตรียมขายสตูดิโอ Gearbox Software ออกไป โดยตอนนี้มีผู้สนใจซื้อแล้ว</p>\n<p>Gearbox Software เป็นสตูดิโอเกมในเท็กซัส ก่อตั้งเมื่อปี 1999 โดยช่วงแรกรับทำเกมภาคเสริมของ Half-Life (เช่น Opposing Force) ภายหลังหันมาทำเกมของตัวเองอย่าง Brothers in Arms และ Borderlands ก็ประสบความสำเร็จอย่างสูง บริษัทยังซื้อสิทธิของเกม Duke Nukem และ Homeworld มาทำภาคต่อด้วย จนกระทั่ง<a href=\"https://www.blognone.com/node/120995\">ในปี 2021 ขายให้ Embracer ในราคา 1.3 พันล้านดอลลาร์</a></p>\n<p>Bloomberg อ้างว่าได้เห็นอีเมลภายในของ Gearbox ว่าสตูดิโอมีทางเลือกหลายทาง ทั้งการอยู่กับเครือ Embracer ต่อไป, การขายให้บริษัทอื่น, การแยกตัวออกมาเป็นสตูดิโออิสระ ซึ่งตอนนี้กำลังหารือเพื่อหาทางออกที่ดีที่สุดกันอยู่</p>\n<p>ก่อนหน้านี้ไม่นาน <a href=\"https://www.blognone.com/node/135541\">Embracer เพิ่งสั่งปิดสตูดิโอ Volition เจ้าของเกมซีรีส์ Saints Row</a> สาเหตุหลักคงเป็นเพราะเกม Saints Row ภาคล่าสุดเจ๊ง แต่กรณีของ Gearbox ที่มียอดขาย Borderlands ถล่มทลาย การขายออกไปเพื่อหากระแสเงินสดอาจเป็นทางเลือกที่เหมาะกว่า</p>\n<p>ที่มา - <a href=\"https://www.bloomberg.com/news/articles/2023-09-11/embracer-group-looks-to-sell-video-game-studio-gearbox\">Bloomberg</a>, <a href=\"https://www.videogameschronicle.com/news/embracer-group-is-thinking-of-selling-gearbox-report-claims/\">VGC</a></p>\n<p><img alt=\"No Description\" src=\"https://www.blognone.com/sites/default/files/externals/fb9b3379e1d33438c734978b20c0b7e5.jpg\" /></p>\n</div></div></div><div><div>Topics: </div><div><div><a href=\"/topics/gearbox\">Gearbox</a></div><div><a href=\"/topics/games\">Games</a></div><div><a href=\"/topics/embracer-group\">Embracer Group</a></div><div><a href=\"/topics/rumors\">Rumors</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1b44f7c6c989fa0eef1b7e237c4ff559fa4764a55a1caea7b8e3cc5a524c3944","category":"Thai"}
{"title":"SpaceX เริ่มภารกิจ Inspiration4 พาพลเรือน 4 คนโคจรรอบโลก 3 วัน บินสูงกว่ากล้องโทรทรรศน์ Hubble","link":"https://www.blognone.com/node/124785","date":1631761277000,"content":"<div><div><div><p>วันนี้เวลา 7:02 น. ตามเวลาประเทศไทย SpaceX ได้ยิงจรวด Falcon 9 ออกจากฐานยิง Kennedy Space Center รัฐฟลอริดา เริ่มภารกิจ Inspiration4 พาพลเรือน 4 คนออกสู่อวกาศด้วยยาน Dragon และจะโคจรรอบโลกเป็นเวลา 3 วัน ซึ่งถือเป็นครั้งแรกของ SpaceX ที่ลูกเรือทั้งหมดไม่ใช่นักบินอวกาศอาชีพ</p>\n<p>เบื้องหลังของภารกิจนี้มีขึ้นเพื่อระดมทุนให้โรงพยาบาลเด็ก St. Jude Children's Research Hospital ที่โฟกัสกับการรักษาโรคร้ายแรงในเด็ก เช่นมะเร็งเม็ดเลือดขาว และมะเร็งอื่นๆ นอกจากนี้ภารกิจยังต้องการชูค่านิยม 4 ข้อคือ ความเป็นผู้นำ (leadership), ความหวัง (hope), ความเอื้อเฟื้อ (generosity) และความเจริญรุ่งเรือง (prosperity)</p>\n<p><img src=\"https://www.blognone.com/sites/default/files/externals/306472835fa6acd62da94218c9858845.png\" /></p>\n<p>ลูกเรือทั้ง 4 คน มีดังนี้</p>\n<ul>\n<li>Jared Isaacson มหาเศรษฐีผู้ก่อตั้งระบบจ่ายเงิน Shift4 Payments เป็นตัวแทนของความเป็นผู้นำ เขาเป็นตัวตั้งตัวตีของภารกิจนี้และจ่ายเงินสำหรับที่นั่งทั้งหมดในยาน Dragon</li>\n<li>Hayley Arceneaux ผู้เคยเป็นคนไข้ของรพ. St. Jude เพราะปวดเข่าตอนอายุ 10 ขวบ และตรวจพบว่าเป็นมะเร็งกระดูก ปัจจุบันรักษาหายแล้วและกลับมาทำงานให้รพ. St. Jude ด้วย เธอเป็นตัวแทนของความหวัง</li>\n<li>Chris Sembroski อดีตทหารอากาศกองทัพสหรัฐฯ ที่หลงไหลอวกาศมาตั้งแต่เด็ก เขาได้ร่วมภารกิจนี้เพราะเพื่อนเขา (ไม่เปิดเผยชื่อ) ได้รางวัลนี้จากการจับฉลากระดมทุนของรพ. St. Jude แต่ตัดสินใจมอบสิทธิ์ให้ Chris แทน เขาเป็นตัวแทนของความเอื้อเฟื้อ</li>\n<li>Sian Proctor นักธรณีวิทยาและนักสำรวจ เธอได้รับเลือกจาก Shift4 Payments หลังชนะการแข่งขันคิดโมเดลธุรกิจให้ Shift4 เธอเป็นตัวแทนของความเจริญรุ่งเรือง</li>\n</ul>\n<p><img src=\"https://www.blognone.com/sites/default/files/externals/7d541baa97a334370d2370da75c79056.png\" /><em>จากซ้ายไปขวา Chris, Sian, Jared และ Hayley</em></p>\n<p>จรวด Falcon 9 พาลูกเรือทั้ง 4 คนออกสู่อวกาศและร่อนกลับมาลงจอดบนโดรนลอยน้ำ Just Read the Instructions ในมหาสมุทรแอตแลนติกได้สำเร็จ ส่วนจรวดขั้นที่สองได้พายาน Dragon เดินทางต่อก่อนจะแยกตัวออก ซึ่งยาน Dragon จะพาตัวเองขึ้นสู่วงโคจรที่กำหนดไว้โดยอัตโนมัติ สูงจากระดับน้ำทะเลถึง 575 กม. ตัวเลขนี้สูงกว่าวงโคจรของกล้องโทรทรรศน์ Hubble ที่ 540 กม. และสถานีอวกาศนานาชาติหรือ ISS ที่ 408 กม.</p>\n<blockquote><p>Flight profile for <a href=\"https://twitter.com/inspiration4x?ref_src=twsrc%5Etfw\">@inspiration4x</a> <a href=\"https://t.co/Mfn38rOmUY\">pic.twitter.com/Mfn38rOmUY</a></p>\n<p>— SpaceX (@SpaceX) <a href=\"https://twitter.com/SpaceX/status/1438285209930067969?ref_src=twsrc%5Etfw\">September 15, 2021</a></p></blockquote>\n<p>ความพิเศษอีกอย่างของภารกิจนี้อยู่ที่ส่วนหัวของยาน Dragon เพราะถูกติดตั้งโดมใสไว้ เรียกว่า Cupola ทำให้ลูกเรือสามารถโผล่ขึ้นมาดูอวกาศและโลกได้แบบ 360 องศาเลยทีเดียว ซึ่งปกติส่วนหัวของยานจะเป็นชิ้นส่วนสำหรับเชื่อมต่อเข้ากับ ISS นั่นเอง</p>\n<p><img src=\"https://www.blognone.com/sites/default/files/externals/8fc8db671109d86a481016ffd4ab0feb.png\" /></p>\n<p><img src=\"https://www.blognone.com/sites/default/files/externals/7589a0b4f5126587f455f96dbc920809.png\" /></p>\n<p>ยาน Dragon จะโคจรรอบโลกเป็นเวลาอีก 3 วัน ก่อนจะลดระดับลงและกลับเข้าสู่โลก โดยจะลงจอดในมหาสมุทรแอตแลนติกในวันที่ 18 หรือ 19 นี้ อย่างไรก็ตามหากอากาศไม่ดีหรือมีเหตุอื่นๆ ลูกเรือสามารถอาศัยอยู่ในยาน Dragon ได้นานถึง 1 สัปดาห์</p>\n<blockquote><p>After three days in space, Dragon will reenter Earth’s atmosphere and splash down off the coast of Florida <a href=\"https://t.co/DsmxLDqw6B\">pic.twitter.com/DsmxLDqw6B</a></p>\n<p>— SpaceX (@SpaceX) <a href=\"https://twitter.com/SpaceX/status/1438286022089924609?ref_src=twsrc%5Etfw\">September 15, 2021</a></p></blockquote>\n<p>ที่มา - <a href=\"https://youtu.be/3pv01sSq44w\">SpaceX Live</a>, <a href=\"https://inspiration4.com/\">Inspiration4</a>, <a href=\"https://www.space.com/spacex-launches-inspiration4-civilian-orbital-mission\">Space.com</a><br />\n<em>ภาพทั้งหมดโดย SpaceX</em></p>\n</div></div></div><div><div>Topics: </div><div><div><a href=\"/topics/spacex\">SpaceX</a></div><div><a href=\"/topics/space\">Space</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"93539109f585a2e64e147e97947f5ecc22054923245c13e4dfb2aed9071970e6","category":"Thai"}
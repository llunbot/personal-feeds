{"title":"หรือเราจะหนี Facebook ไม่พ้น Facebook เก็บข้อมูลผู้ใช้ แม้ไม่มีบัญชีหรือไม่โพสต์อะไรเลย","link":"https://www.blognone.com/node/124491","date":1630297604000,"content":"<div><div><div><p>การใช้งาน Facebook แลกมาด้วยความเป็นส่วนตัว สิ่งนี้ไม่ใช่เรื่องใหม่ แต่จริงๆ แล้ว แม้จะเข้าใช้งาน Facebook โดยไม่โพสต์อะไรเลย หรือแม้แต่ไม่มีบัญชี Facebook ก็อาจหนีเงื้อมมือ Facebook จากการถูกนำข้อมูลไปใช้ไม่พ้น มีสกู๊ปพิเศษจาก Wall Street Journal เขียนถึงเรื่องนี้ Blognone เห็นว่าน่าสนใจจึงนำมาสรุปความ</p>\n<p>ผู้หญิงคนหนึ่งชื่อ Megan Borovicka อายุ 42 ปีชาวแคลิฟอร์เนีย ได้ให้สัมภาษณ์ Wall Street Journal เธอเข้าใช้งาน Facebook ตั้งแต่ปี 2013 แต่ก็ไม่ได้มีความเคลื่อนไหวใดๆ ต่อ และเธอมาพบภายหลังว่า Facebook ยังคงตามรอยเธอมาตลอดหลายปี โดย Facebook มีฟังก์ชั่นติดตามกิจกรรมของผู้ใช้งานที่อยู่นอกแพลตฟอร์ม Facebook หรือ Off-Facebook Activity ซึ่งเมื่อ<a href=\"https://www.facebook.com/off_facebook_activity/\">กดเข้าไป</a> จะพบว่า Facebook มองเห็นหมดว่าเวลาที่คุณใช้ไปบนออนไลน์ เข้าเว็บไซต์ใดบ้าง</p>\n<p><img src=\"https://www.blognone.com/sites/default/files/externals/a9038c8b81b0499e148ae6afb27a5024.jpg\" /><br />\nภาพจาก <a href=\"https://tech.fb.com/the-future-of-work-and-the-next-computing-platform/\">Facebook</a></p>\n<p>Borovicka พยายามใช้กฎหมายเพื่อเข้าถึงข้อมูลลูกสาววัย 13 ปีของเธอที่มีบัญชี Instagram ซึ่งสามารถทำได้ตามพระราชบัญญัติความเป็นส่วนตัวของผู้บริโภคแห่งแคลิฟอร์เนีย บังคับใช้ในปี 2020 แต่ Instagram ไม่เคยตอบกลับมา เธอยังทำเรื่องไปยัง Facebook ขอดูข้อมูลเกี่ยวกับลูกชายวัย 11 ขวบ ซึ่งไม่เคยมีบัญชีบน Facebook หรือบน Instagram แต่ Facebook ปฏิเสธด้วยเหตุผลว่าลูกชายของเธอไม่มีบัญชี Facebook</p>\n<p>แต่ในขณะเดียวกัน Facebook ก็ยอมรับในอีเมลที่ตอบกลับไปยัง Borovicka ว่าสามารถรวบรวมข้อมูลส่วนบุคคลของเด็กชายได้ หากเข้าเยี่ยมชมเว็บไซต์หรือแอปที่ใช้บริการ Facebook เหล่านี้อย่างน้อยหนึ่งบริการ เว็บไซต์และแอปเหล่านี้อาจส่งข้อมูลให้ Facebook โดยไม่คำนึงว่าบุคคลนั้นมีโปรไฟล์ Facebook หรือไม่</p>\n<p>Off-Facebook Activity คือฟังก์ชันที่ Facebook เพิ่มมาในปี 2020 ดังนั้นสิ่งที่แสดงออกมาจึงเป็นข้อมูลในรอบสองปีเท่านั้น ซึ่งจริงๆ แล้ว Facebook อาจมีข้อมูลของเรามากกว่าที่เห็น สิ่งนี้แสดงให้เห็นว่า ไม่ว่าเราจะมีบัญชีหรือไม่ Facebook ก็จะรู้จักเราในทางใดทางหนึ่งอยู่ดี และยิ่งตอกย้ำให้เห็นว่า Facebook ไม่ใช่บริการฟรี แต่ต้องจ่ายด้วยข้อมูลส่วนตัว</p>\n<p>ผู้อ่านสามารถดูวิธีเข้าดูและ clear history ได้ใน <a href=\"https://www.blognone.com/node/114385\">[How-To] ดูข้อมูลกิจกรรมนอกแอปที่ Facebook ได้ไป และวิธีล้างประวัติกิจกรรมออก</a></p>\n<p><img src=\"https://www.blognone.com/sites/default/files/externals/462f6b210478a9d6712e03e772f88e65.png\" /></p>\n<p>Facebook ทุกวันนี้ใหญ่เกินกว่าจะเป็นโซเชียลมีเดียหนึ่งแพลตฟอร์ม เนื่องจาก Facebook มีซอฟต์แวร์ติดตามพันธมิตรทางธุรกิจที่ฝังไว้ในทั้งแอป เว็บไซต์ ครอบคลุมธุรกิจต่างๆ ที่ต้องการทำการตลาดดิจิทัลตั้งแต่คนขายของชำ ไปจนถึงนักการเมือง</p>\n<p>บริษัทวิจัยแอป Sensor Tower ระบุว่า ในบรรดาแอปพลิเคชันมือถือยอดนิยม 100 แอป คุณจะสามารถค้นหาซอฟต์แวร์ของ Facebook ฝังอยู่ถึง 61 แอป ผู้ผลิตซอฟต์แวร์ความเป็นส่วนตัว Ghostery ระบุว่า Facebook มีตัวติดตามในเว็บไซต์ถึง 25%</p>\n<p>ความน่ากังวลคือ การติดตามผู้ใช้ของ Facebook ไม่ได้สร้างความรู้สึกเป็นอันตรายหรือทำให้คนรู้สึกเดือดร้อน แต่ก็ไม่ทำให้ผู้ใช้รู้สึกปลอดภัย เพราะโดนติดตามตลอดเวลาไม่ว่าจะทำอะไร</p>\n<p>ที่มา - <a href=\"https://www.washingtonpost.com/technology/2021/08/29/facebook-privacy-monopoly/\">Wall Street Journal</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/privacy\">Privacy</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a5adcfa6a64efdb6d632ac0c3dbdaed48e87275968a900f6b71ee5032519c66a","category":"Thai"}
{"title":"Phil Spencer บอกกำลังทำเกมร่วมกับสตูดิโอญี่ปุ่นอีกหลายเกม ยังไม่ตอบเรื่อง FF16","link":"https://www.blognone.com/node/135910","date":1695611294000,"content":"<div><div><div><p>Phil Spencer ซีอีโอของ Microsoft Gaming ให้สัมภาษณ์กับสื่อเกมญี่ปุ่น Game Watch ในประเด็นเรื่อง Xbox กับเกมฝั่งญี่ปุ่น มีประเด็นน่าสนใจดังนี้</p>\n<p>สตูดิโอเกมฝั่งญี่ปุ่น</p>\n<ul>\n<li><a href=\"https://www.blognone.com/node/135048\">หลังความสัมพันธ์กับ Square Enix ดีขึ้นจากดีล FF14 แล้ว</a> เราจะได้เห็น FF16 และ FF7 Remake/Rebirth บน Xbox หรือไม่? คำตอบของ Phil คือเขาไม่สามารถตอบแบบเจาะจงได้ แต่ล่าสุดคือมี Octopath Traveler II มาลง Xbox เรียบร้อยแล้ว และความสัมพันธ์ของสองบริษัทจะดีขึ้นอีกเรื่อยๆ</li>\n<li>Forza Motorsport เกมขับรถแข่งในสนามภาคล่าสุดที่กำลังจะออก มีสนามแข่ง Hakone Circuit ของญี่ปุ่นด้วย เป็นสัญญาณว่าไมโครซอฟท์เองก็ทำคอนเทนต์จับตลาดญี่ปุ่นมากขึ้นเช่นกัน</li>\n<li>เขาจะไปเยี่ยม Hideo Kojima ที่ออฟฟิศ เพื่อสอบถามความคืบหน้าของ<a href=\"https://www.blognone.com/node/131999\">โปรเจคเกมใหม่ที่ทำร่วมกับไมโครซอฟท์</a></li>\n<li>ไมโครซอฟท์กำลังกลับทำเกมฝั่งญี่ปุ่นมากขึ้น โดยเขายกตัวอย่างเกม Hi-Fi Rush ที่ทำโดยสตูดิโอ Tango Gameworks ในญี่ปุ่น เกมอาจสเกลไม่ใหญ่เท่ากับ Blue Dragon ในยุค Xbox 360 แต่ก็มีคุณภาพสูง เขายังบอกอีกว่ามีเกมอื่นๆ อีกที่กำลังทำร่วมกับสตูดิโอฝั่งญี่ปุ่นอยู่แต่ยังไม่เปิดตัว</li>\n</ul>\n<p><img alt=\"No Description\" src=\"https://www.blognone.com/sites/default/files/externals/09c21004c5d53211f4836e6fe5614981.jpg\" /></p>\n<p>Xbox Game Pass</p>\n<ul>\n<li>Xbox Game Pass จะยังไม่ขึ้นราคาง่ายๆ ตั้งแต่เปิดบริการมา<a href=\"https://www.blognone.com/node/134479\">เพิ่งขึ้นราคาไปแล้วครั้งเดียว</a> ผ่านการไตร่ตรองเป็นอย่างดี หากขึ้นราคาอีกแปลว่าต้องเพิ่มคุณค่าให้ทัดเทียมกัน</li>\n<li>จะไม่มีนโยบาย \"เกมนี้เล่นเฉพาะได้บน Game Pass\" อย่างแน่นอน เพราะแนวทางของไมโครซอฟท์คือสร้างทางเลือกให้ผู้ใช้ เป้าหมายของบริษัทคือสร้างฐานผู้เล่นเกมแบรนด์ Xbox จากที่ไหนก็ได้ ไม่ใช่แค่บนคอนโซล Xbox เพียงอย่างเดียว</li>\n<li><a href=\"https://www.blognone.com/node/134868\">การเลิกใช้แบรนด์ Xbox Live เปลี่ยนมาเป็น Game Pass Core</a> เป็นสิ่งที่น่าเสียดาย แต่ก็ต้องเดินหน้าต่อ เขาบอกว่า Xbox Live เป็นบริการที่มีนวัตกรรมสูงสุดเท่าที่เขาเคยทำมา การมีระบบออนไลน์ของแพลตฟอร์มในยุคนั้นเป็นสิ่งที่ก้าวหน้ามาก</li>\n<li>สิ่งที่เขาให้ความสำคัญมากที่สุดตอนนี้คือ คุณภาพของเกมบน Xbox ซึ่งเขายอมรับว่าทำได้ไม่ดีนักในรอบ 18 เดือนก่อนหน้า Starfield วางขาย แต่ปัญหานี้ถูกแก้ไปแล้ว และจะมีเกมดีๆ อีกมากในอีกไม่กี่ปีข้างหน้า</li>\n</ul>\n<p>ที่มา - <a href=\"https://game.watch.impress.co.jp/docs/interview/1533808.html\">Game Watch (ภาษาญี่ปุ่น)</a></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/games\">Games</a></div><div><a href=\"/topics/japan\">Japan</a></div><div><a href=\"/topics/final-fantasy\">Final Fantasy</a></div><div><a href=\"/topics/square-enix\">Square Enix</a></div><div><a href=\"/topics/octopath-traveler\">Octopath Traveler</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"32ef02e70886903d6177b5249068fceae1c92e47adafc056923dfda5f2cac629","category":"Thai"}
{"title":"[ลือ] ข้อมูลเพิ่มเติมปัญหา Siri ใน Apple - เดิมต้องการสร้างโมเดลใหม่ขึ้นมา ตอนนี้เปิดกว้างแล้ว","link":"https://www.blognone.com/node/145792","date":1744351142000,"content":"<div><div><div><p>ก่อนหน้านี้แอปเปิลออกมา<a href=\"https://www.blognone.com/node/145143\">ยืนยันการเลื่อนออกฟีเจอร์ใหม่ Siri</a> พลัง Apple Intelligence ที่จะล่าช้ากว่ากำหนด ซึ่งมีข้อมูลไม่ทางการว่าแอปเปิลอาจ<a href=\"https://www.blognone.com/node/145149\">ต้องรื้อทำทั้งหมด</a> กว่าจะเปิดตัวได้อีกทีก็ปีหน้า กระทบต่อ<a href=\"https://www.blognone.com/node/145161\">แผนเปิดตัวสินค้าใหม่</a>เช่นอุปกรณ์สมาร์ทโฮม นอกจากนี้แอปเปิลยัง<a href=\"https://www.blognone.com/node/145377\">ปรับตำแหน่งผู้บริหารที่เกี่ยวข้อง</a>อีกด้วย</p>\n<p>The Information มีข้อมูลเพิ่มเติมว่าเกิดปัญหาอะไรขึ้นบ้างกับการพัฒนา Siri ในช่วงที่ผ่านมา และแอปเปิลวางแผนแก้ปัญหานี้อย่างไรบ้าง ซึ่งสรุปเป็นประเด็นได้ดังนี้</p>\n<ul>\n<li>แอปเปิลไม่มีแนวทางชัดเจนว่าจะใช้ LLM แบบไหน โดยมีทั้งสร้าง 2 โมเดล ขนาดเล็กรันที่ iPhone ขนาดใหญ่รันบนคลาวด์ แต่ต่อมาก็สั่งให้ทำแค่ 1 โมเดลอยู่บนคลาวด์ การเปลี่ยนใจไปมาทำให้วิศวกรลาออกหลายคน</li>\n<li>ช่วงหลายปีที่ผ่านมา Siri เป็นเหมือนเผือกร้อนในแอปเปิล นั่นคือรู้ว่ามีปัญหาต้องปรับปรุง แต่ถึงเวลาก็โยนไปมาระหว่างแผนก</li>\n<li>John Giannandrea หัวหน้าฝ่าย AI ที่<a href=\"https://www.blognone.com/node/103748\">รับผิดชอบ Siri</a> มอง ChatGPT ว่าไม่สร้างคุณค่าให้กับลูกค้าแอปเปิล จึงเลือกแนวทางสร้างโมเดลขึ้นมาเอง</li>\n<li>ผลทดสอบหลายต่อหลายครั้ง โมเดล AI ที่แอปเปิลสร้างเองมีความสามารถด้อยกว่าโมเดลยอดนิยมมาก</li>\n<li>มีมุกภายในแอปเปิลว่าแผนก AI/ML มีชื่อเล่นว่าแผนก AIMLess (สิ้นหวัง)</li>\n<li>ช่วงที่ผ่านมาความก้าวหน้าของ Siri เป็นการเปลี่ยนแปลงเล็กน้อย เช่น เวลาตอบสนองที่เร็วขึ้น หรือการ<a href=\"https://www.blognone.com/node/131360\">ตัดคำว่า Hey ออกจาก \"Hey Siri\"</a></li>\n</ul>\n<p>เหตุการณ์ใหญ่จนนำมาสู่ประกาศเลื่อนออกฟีเจอร์ คือการนำเสนอฟีเจอร์ Siri ในงาน WWDC 2024 เช่น การอ่านอีเมลดูข้อมูลเที่ยวบิน สร้างการแจ้งเตือน ซึ่งทั้งหมดฝ่ายการตลาดเลือกทำวิดีโอขึ้นมาโดยทีม Siri ไม่ได้อนุมัติว่าสามารถทำได้จริงแล้ว ซึ่งที่ผ่านมาแอปเปิลจะไม่เสี่ยงทำอะไรแบบนี้</p>\n<p>อย่างไรก็ตามตอนนี้ Mike Rockwell ที่เคยดูโครงการ Vision Pro และ Craig Federighi หัวหน้าทีมพัฒนาซอฟต์แวร์ได้เข้ามาจัดการแก้ไขปัญหา Siri แล้ว ซึ่งแนวทางที่ Federighi บอกคือทำอย่างไรก็ได้ให้มีฟีเจอร์ AI ที่ดีที่สุดออกมา แม้ต้องใช้โมเดลโอเพนซอร์สจากภายนอก ซึ่งทำให้ทีมพัฒนา Siri มองว่ากำลังมาในแนวทางที่ถูกต้องแล้ว</p>\n<p>ที่มา: <a href=\"https://www.theinformation.com/articles/apple-fumbled-siris-ai-makeover\">The Information</a></p>\n<p><img src=\"https://www.blognone.com/sites/default/files/externals/9c8585f7ac883fcde613c93fb3958c96.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/siri\">Siri</a></div><div><a href=\"/topics/apple\">Apple</a></div><div><a href=\"/topics/rumors\">Rumors</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"806bf11ed0973d8068f07501b9162c6e754b90436f861e870bf9d83d915a1278","category":"Thai"}
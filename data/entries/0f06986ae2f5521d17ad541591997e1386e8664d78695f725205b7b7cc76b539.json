{"title":"Satya Nadella บอกเราอาจไม่ต้องใช้ Excel กันอีกในยุค AI ที่ทำงานแทน SaaS ได้ทั้งหมด","link":"https://www.blognone.com/node/146372","date":1747094424000,"content":"<span>Satya Nadella บอกเราอาจไม่ต้องใช้ Excel กันอีกในยุค AI ที่ทำงานแทน SaaS ได้ทั้งหมด</span>\n\n  <div>\n    <div>Body</div>\n              <div><p>Satya Nadella ซีอีโอไมโครซอฟท์ไปออกรายการสัมภาษณ์ BG2 ของ Bill Gurley และ Brad Gerstner ได้รับคำถามที่น่าสนใจว่า ยุคสมัยของ Agentic AI จะส่งผลให้บริการ Software as a Service (SaaS) แบบเดิมล่มสลายหรือไม่</p>\n<p>คำตอบของ Satya คือเป็นไปได้ เพราะเนื้อแท้ของซอฟต์แวร์ธุรกิจคือการเชื่อมฐานข้อมูลเพื่อ CRUD (Create, Read, Update, Delete) และใส่ logic ทางธุรกิจลงไป ซึ่งตัว logic เหล่านี้จะย้ายไปอยู่ที่ agent แทน และ agent เหล่านี้จะไปจัดการงาน CRUD ข้ามหลายฐานข้อมูลให้เราอีกต่อ</p>\n<p>ดังนั้นเมื่อ AI เข้ามาแทนที่ในระดับ logic ได้หมดแล้ว เราก็ไม่ต้องสนใจว่า backend เป็นอะไรอีก เพราะ AI คุยกับฐานข้อมูลได้โดยตรง</p>\n<p>Nadella ยังตั้งคำถามต่อว่า เรายังจำเป็นต้องใช้ Excel กันอีกไหม เขาบอกว่าสิ่งที่น่าตื่นเต้นที่สุดตอนนี้คือ Excel with Python ซึ่งมีศักยภาพสูงเหมือนกับ GitHub with Copilot และเราสามารถใช้ Excel ร่วมกับ Copilot เป็นนักวิเคราะห์ข้อมูลได้</p>\n<p>แต่ในระยะยาว เมื่อ AI สามารถสร้างโค้ดมารันข้อมูลแบบ Excel ได้แล้ว มันย่อมกระทบตัวตนของ Excel ว่าจำเป็นต้องมีอยู่ไหมแน่นอน ดังนั้น เราต้อง \"คิดใหม่\" ว่า Excel ควรเป็นอะไร (reconceptualize Excel) ซึ่งแนวทางหนึ่งที่ไมโครซอฟท์ทำในตอนนี้คือใส่ Copilot เข้าไปเป็นเลเยอร์ของการจัดการ (organizing layer) เปรียบเสมือนเป็น UI ของ AI ที่ใช้จัดการ agent ต่างๆ นั่นเอง</p>\n<p>ที่มา - <a href=\"https://www.windowscentral.com/microsoft/hey-why-do-i-need-excel-microsoft-ceo-satya-nadella-foresees-a-disruptive-agentic-ai-era-that-could-aggressively-collapse-saas-apps\">Windows Central</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Tue, 05/13/2025 - 07:00</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0f06986ae2f5521d17ad541591997e1386e8664d78695f725205b7b7cc76b539","category":"Thai"}
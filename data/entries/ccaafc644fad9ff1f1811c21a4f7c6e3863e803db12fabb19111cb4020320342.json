{"title":"Lenovo รายงานผลประกอบการ ตลาด PC ยังกดดันภาพรวม แต่เติบโตจากธุรกิจ Services","link":"https://www.blognone.com/node/135322","date":1692261392000,"content":"<div><div><div><p>Lenovo รายงานผลประกอบการประจำไตรมาสสิ้นสุดเดือนมิถุนายน 2023 มีรายได้รวมจากทุกกลุ่มธุรกิจ 12,900 ล้านดอลลาร์ ลดลง 24% เมื่อเทียบกับไตรมาสเดียวกันในปีก่อน กำไรสุทธิลดลง 66% เป็น 191 ล้านดอลลาร์ ซึ่งเป็นผลกระทบหลักจากตลาดพีซีที่ยังคงหดตัว</p>\n<p>อย่างไรก็ตาม Yuanqing Yang ซีอีโอของ Lenovo กล่าวว่ารายได้ของบริษัท 41% ตอนนี้มาจากธุรกิจที่ไม่ใช่พีซี (Non-PC) โดยกลุ่มธุรกิจ Services ยังเติบโตแข็งแกร่งและทำกำไรสูงให้บริษัท เพื่อรองรับยุทธศาสตร์เปลี่ยนผ่านองค์กรให้มีความหลากหลายในโครงสร้างธุรกิจ นอกจากนี้ Lenovo ยังประกาศเงินลงทุน 1 พันล้านดอลลาร์ ด้าน AI ทั้งการพัฒนาอุปกรณ์ที่รองรับงาน AI, อุปกรณ์ที่มี AI ทำงานเบื้องหลัง ตลอดจนการพัฒนา Infrastructure ที่รองรับ AI</p>\n<p>กลุ่มธุรกิจ Solutions and Services Group (SSG) รายได้รวมเติบโต 18% เป็น 1.7 พันล้านดอลลาร์ มีอัตรากำไรจากการดำเนินงานสูงอยู่ที่ 21% Lenovo มองเห็นโอกาสอย่างน้อย 3 ข้างหน้า การใช้จ่ายส่วน IT Services จะมีมากขึ้น เช่น โครงการสมาร์ทซิตี้, การศึกษา, ภาคการผลิต เป็นต้น</p>\n<p>ผลการดำเนินงานส่วนธุรกิจอื่นเป็นดังนี้ กลุ่ม Infrastructure รายได้ลดลง 8% เป็นผลจากลูกค้าผู้ให้บริการคลาวด์ชะลอคำสั่งซื้อ และปัญหาจีพียูขาดแคลน และกลุ่ม Devices รายได้ลดลง 28% เป็น 10.3 พันล้านดอลลาร์ ตามสภาพตลาดพีซี อย่างไรก็ตาม Lenovo ยังคงมีส่วนแบ่งการตลาดเป็นอันดับ 1</p>\n<p>ที่มา: <a href=\"https://news.lenovo.com/pressroom/press-releases/q1-fy-2023-24/\">Lenovo</a></p>\n<p><img src=\"https://www.blognone.com/sites/default/files/externals/d42b16c94b3ff291bcc5d0f8600b840e.png\" alt /></p>\n</div></div></div><div><div>Topics: </div><div><div><a href=\"/topics/lenovo\">Lenovo</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ccaafc644fad9ff1f1811c21a4f7c6e3863e803db12fabb19111cb4020320342","category":"Thai"}
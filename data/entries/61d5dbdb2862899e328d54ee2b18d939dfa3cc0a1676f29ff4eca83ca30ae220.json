{"title":"เอกสารศาลเผย Google ถือหุ้น 14% ใน Anthropic แต่ไม่มีสิทธิโหวต, ลงทุนไปแล้ว 3 พันล้านดอลลาร์","link":"https://www.blognone.com/node/145221","date":1741773367000,"content":"<div><div><div><p>ในการแข่งขันของโลก AI สถานะของบริษัท Anthropic ถือว่าน่าสนใจเป็นพิเศษ เพราะมีที่มาจากทีม OpenAI บางส่วนแยกตัวมาตั้งบริษัทใหม่ แถมยังได้เงินลงทุนจากทั้ง <a href=\"https://www.blognone.com/node/132497\">Google</a> และ <a href=\"https://www.blognone.com/node/135916\">Amazon</a> ที่เป็นคู่แข่งกันในตลาดคลาวด์ด้วย</p>\n<p>สัดส่วนหุ้นของทั้ง Google และ Amazon ใน Anthropic นั้นไม่เปิดเผย แต่<a href=\"https://www.blognone.com/node/145155\">จากคดี Google ผูกขาด Search</a> ทำให้มีเอกสารในชั้นศาล เปิดเผยว่าปัจจุบัน Google มีหุ้น 14% ใน Anthropic แล้ว ตามเงื่อนไขระหว่างกัน Google มีสิทธิเพิ่มหุ้นได้สูงสุดเป็น 15% (เพื่อไม่ให้มีผู้ถือหุ้นรายใดมีเสียงมากเกินไป), ไม่มีสิทธิโหวตในที่ประชุม (ตามระบบหุ้นแบบ 2 คลาสของสหรัฐอเมริกา), ไม่มีที่นั่งในบอร์ด รวมถึงสิทธิในการสังเกตการณ์ในบอร์ดด้วย</p>\n<p>ที่ผ่านมา Google ลงทุนใน Anthropic ไปแล้ว 3 พันล้านดอลลาร์ และเตรียมลงทุนเพิ่มอีก 750 ล้านดอลลาร์ โดยจะอยู่ในรูปการให้กู้เงิน (convertible debt) ส่วน Anthropic ระดมทุนไปแล้วทั้งหมด 14.8 พันล้านดอลลาร์ ในจำนวนนี้คิดเป็นเงินลงทุนจาก Amazon รวม 8 พันล้านดอลลาร์ (แต่สัดส่วนหุ้นของ Amazon ไม่ได้เปิดเผย)</p>\n<p>ที่มา - <a href=\"https://www.nytimes.com/2025/03/11/technology/google-investment-anthropic.html\">The New York Times</a></p>\n<p><img src=\"https://www.blognone.com/sites/default/files/externals/c57c7e6d83ff14f984d36fe2142be478.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/anthropic\">Anthropic</a></div><div><a href=\"/topics/google\">Google</a></div><div><a href=\"/topics/investment\">Investment</a></div><div><a href=\"/topics/startup\">Startup</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"61d5dbdb2862899e328d54ee2b18d939dfa3cc0a1676f29ff4eca83ca30ae220","category":"Thai"}
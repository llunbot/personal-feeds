{"title":"นักวิจัยความปลอดภัยรายงานช่องโหว่ชิปบน Mac, iPad, iPhone เข้าถึงข้อมูลได้ผ่านเบราว์เซอร์ - Apple บอกจะออกแพตช์แก้ไข","link":"https://www.blognone.com/node/144380","date":1738132977000,"content":"<div><div><div><p>ทีมนักวิจัยด้านความปลอดภัยจาก Georgia Institute of Technology และ Ruhr University Bochum เผยแพร่การค้นพบช่องโหว่ของชิปอุปกรณ์แอปเปิล ที่ผู้โจมตีสามารถสร้างเนื้อหาโดยเฉพาะสำหรับเจาะนำข้อมูลออกมาได้</p>\n<p>ช่องโหว่ที่รายงานมี 2 รายการ เรียกชื่อย่อว่า SLAP (Data <strong>S</strong>peculation Attacks via <strong>L</strong>oad <strong>A</strong>ddress <strong>P</strong>rediction on Apple Silicon) และ FLOP (Breaking the Apple M3 CPU via <strong>F</strong>alse <strong>L</strong>oad <strong>O</strong>utput <strong>P</strong>redictions) ซึ่งอาศัยช่องโหว่จากเทคนิคเร่งความเร็วการประมวลของซีพียูโดยการเดาตำแหน่งถัดไปของข้อมูล ทำให้ผู้โจมตีอาจดึงข้อมูลจากหน่วยความจำส่วนที่ไม่ถูกเข้าถึงได้หากการคาดเดาผิดพลาด วิธีนี้คล้ายกับ<a href=\"https://www.blognone.com/node/98788\">ช่องโหว่ Spectre</a> เมื่อปี 2018</p>\n<p>การโจมตีทำได้ผ่านเว็บเบราว์เซอร์ด้วยคอนเทนต์ที่ปรับแต่งในการเข้าถึงช่องโหว่ระดับหน่วยความจำนี้ กรณีของ SLAP พบช่องโหว่ที่ชิป M2 และ A15 ขึ้นไป ส่วน FLOP พบใน M3, M4 และ A17 เบราว์เซอร์ที่โจมตีได้คือ Safari และ Chrome</p>\n<p>อย่างไรก็ตามช่องโหว่นี้เป็นการนำเสนอแนวทางที่เป็นไปได้ ยังไม่มีรายงานการโจมตีออกมา แอปเปิลได้ออกมายอมรับและขอบคุณทีมวิจัยที่รายงานปัญหานี้ โดยจะออกแพตช์แก้ไขในอนาคต ส่วนสถานการณ์ปัจจุบันบริษัทประเมินว่ายังไม่ส่งผลกระทบกับผู้ใช้งาน</p>\n<p>ที่มา: <a href=\"https://www.bleepingcomputer.com/news/security/new-apple-cpu-side-channel-attack-steals-data-from-browsers/\">Bleeping Computer</a></p>\n<p><img alt=\"No Description\" src=\"https://www.blognone.com/sites/default/files/externals/dc53e7667d72ea451eec928d4362497d.jpeg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/security\">Security</a></div><div><a href=\"/topics/apple-silicon\">Apple Silicon</a></div><div><a href=\"/topics/cpu\">CPU</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d5b4d2107b52602c7418e7b895bc4a9240cfa22692f9686ac96d1177a4d04744","category":"Thai"}
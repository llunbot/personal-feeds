{"title":"Apple ทำสถิติสูงสุดใหม่อีกครั้งทั้งรายได้รวมและกำไรสุทธิ แม้ยอดขาย iPhone ลดลง","link":"https://www.blognone.com/node/144425","date":1738281482000,"content":"<div><div><div><p>แอปเปิลรายงานผลประกอบการประจำไตรมาสเดือนธันวาคม 2024 ทำสถิติสูงสุดทั้งรายได้และกำไรสุทธิในไตรมาส โดยมีรายได้รวม 124,300 ล้านดอลลาร์ เพิ่มขึ้น 4% จาก<a href=\"https://www.blognone.com/node/138001\">ช่วงเวลาเดียวกันในปีก่อน</a> และมีกำไรสุทธิ 36,330 ล้านดอลลาร์ หรือคิดเป็น 2.40 ดอลลาร์ต่อหุ้น (EPS)</p>\n<p>Tim Cook ซีอีโอแอปเปิลกล่าวว่านี่เป็นไตรมาสที่ดีที่สุดที่มีมาของบริษัท จากไลน์สินค้าที่ดีที่สุดและบริการในช่วงเทศกาลวันหยุดที่ผ่านมา ด้วยพลังของ Apple Silicon ทำให้แอปเปิลปลดล็อกความสามารถให้ผู้ใช้งานผ่าน Apple Intelligence ส่งมอบประสบการณ์ใช้งานที่ดียิ่งขึ้น</p>\n<p>Kevan Parekh ซีเอฟโอแอปเปิลบอกว่าทั้งรายได้ที่เป็นสถิติและอัตรากำไรการดำเนินงานที่แข็งแกร่ง จึงทำให้ตัวเลขกำไรต่อหุ้นเติบโตสองหลัก และทำให้บริษัทสามารถคืนผลตอบแทนกับผู้ถือหุ้นมากกว่า 3 หมื่นล้านดอลลาร์ โดยจำนวนอุปกรณ์ที่มีการใช้งานในทุกสินค้าและทุกภูมิภาคต่างทำสถิติสูงสุดใหม่</p>\n<p>iPhone เป็นรายได้หลักมากกว่าครึ่งหนึ่งของรายได้รวมแอปเปิล ไตรมาสที่ผ่านมามียอดขาย 69,139 ล้านดอลลาร์ โดยลดลง 1%, ธุรกิจ Services รายได้ 26,340 ล้านดอลลาร์ เพิ่มขึ้น 14%, Mac ขายได้ 8,987 ล้านดอลลาร์ เพิ่มขึ้น 16% และ iPad ขายได้ 8,088 ล้านดอลลาร์ เพิ่มขึ้น 15%</p>\n<p>ยอดขายแยกรายภูมิภาคมีการเติบโตในทุกส่วนที่แอปเปิลรายงาน ยกเว้นจีนแผ่นดินใหญ่ ลดลง 11% เป็น 18,513 ล้านดอลลาร์</p>\n<p>ประเด็นอื่นที่น่าสนใจในช่วงแถลงผลประกอบการมีดังนี้</p>\n<ul>\n<li>แอปเปิลมีอุปกรณ์ที่เปิดใช้งานรวม 2.35 พันล้านเครื่อง ทั่วโลก</li>\n<li>iPhone มียอดขายรวมลดลง แต่ยังเติบโตในประเทศที่รองรับ Apple Intelligence ในภาษาท้องถิ่น</li>\n<li>ยอดขายในจีนลดลงจากหลายปัจจัย แต่ครึ่งหนึ่งเพราะ Apple Intelligenace ยังไม่รองรับภาษาจีน (กำหนดคือเมษายน)</li>\n<li>iPad ยอดขายเติบโตสูงจาก iPad Air และ iPad Mini</li>\n<li>Cook พูดถึง DeepSeek ว่า นวัตกรรมทำให้เกิดประสิทธิภาพต่าง ๆ ซึ่งแอปเปิลยังคงโมเดลลงทุนอย่างระมัดระวังอยู่แล้ว</li>\n<li>Cook ยืนยันว่า iPhone ยังใส่นวัตกรรมใหม่เพิ่มมาได้อีกมาก</li>\n</ul>\n<p>ราคาหุ้นแอปเปิลปรับเพิ่มขึ้นประมาณ 3% หลังจบการแถลงผลประกอบการ</p>\n<p>ที่มา: <a href=\"https://www.apple.com/newsroom/2025/01/apple-reports-first-quarter-results/\">แอปเปิล</a>, <a href=\"https://www.macrumors.com/2025/01/30/apple-q1-2025-earnings-call-takeaways/\">MacRumors</a>, <a href=\"https://www.cnbc.com/2025/01/30/apple-aapl-q1-earnings-2025.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/50001d72f834ffe9dcfa8b447e5d35d3.jpeg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8b8a08c5e31a9aa1fa1f8bed9517fd98c1989b129b80b1db2256eb50b55e640a","category":"Thai"}
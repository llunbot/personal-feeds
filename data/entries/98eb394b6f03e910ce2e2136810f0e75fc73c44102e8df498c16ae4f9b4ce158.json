{"title":"MLCommons เปิดชุดทดสอบความปลอดภัยปัญญาประดิษฐ์ LLM","link":"https://www.blognone.com/node/139244","date":1713284999000,"content":"<div><div><div><p>MLCommons หน่วยงานกลางสำหรับออกชุดทดสอบประสิทธิภาพปัญญาประดิษฐ์ ออกชุดทดสอบใหม่ AI Safety สำหรับการวัดความปลอดภัยของโมเดลปัญญาประดิษฐ์แบบ LLM โดยเฉพาะ นับเป็นครั้งแรกที่ MLCommons หันมาออกชุดสอบตัวปัญญาประดิษฐ์เอง เพราะก่อนหน้านี้ชุดทดสอบ MLPerf มีไว้สำหรับการทดสอบประสิทธิภาพของฮาร์ดแวร์ที่ใช้รันและฝึกปัญญาประดิษฐ์เป็นหลัก</p>\n<p>ชุดทดสอบนี้เบื้องต้นจะทดสอบโดยใส่พรอมพ์ที่สุ่มเสี่ยง 7 ด้าน ได้แก่ การละเมิดทางเพศเด็ก, การสนับสนุนการสร้างอาวุธร้ายแรง, ความเกลียดชังต่อมนุษย์, สนับสนุนอาชญากรรมแม้ไม่ได้เป็นความรุนแรงโดยตรง (non-violent crime), สนับสนุนอาชญากรรมทางเพศ, สนับสนุนการทำร้ายตัวเองหรือฆ่าตัวตาย, สนับสนุนความรุนแรง โดยปัญญาประดิษฐ์ที่เข้าทดสอบจะได้รับคำถามนับพันคำถามในแต่ละหมวด รวม 43,000 คำถาม แล้วดูคำคอบว่าเป็นไปตามแนวทางที่ปลอดภัยหรือไม่</p>\n<p>กระบวนให้เกรดจะแบ่งเป็น 5 ระดับ ตั้งแต่เสียงต่ำจนถึงเสี่ยงสูง โดย 4 อันดับเสี่ยงจะเทียบกับโมเดลที่ดีที่สุดในตอนนี้และโมเดลเข้าข่ายเสี่ยงสูงเมื่อตอบเข้าข่ายเสี่ยงสูงกว่าโมเดลที่ดีที่สุด 4 เท่าขึ้นไป ขณะที่เกรดเสี่ยงต่ำจะได้ต่อเมื่อโมเดลไม่ตอบต่อคำถามเสี่ยงน้อยกว่า 0.1% ของคำถามรวมเท่านั้น</p>\n<p>ทาง MLCommons แสดงผลทดสอบของโมเดลที่มีขนาดเล็กกว่า 15B ได้เกรดระหว่างเสี่ยงสูงจนถึงเสี่ยงปานกลาง-ต่ำ อย่างไรก็ดีชุดทดสอบเวอร์ชั่นแรกนี้ยังไม่ได้ถูกปรับแต่งมาดีนัก จึงยังไม่เปิดเผยว่าผลใดเป็นของโมเดลไหน และระหว่างนี้จะมีการเพิ่มชุดทดสอบ โดยจะมีการทดสอบทั้งหมด 13 หมวด จากที่ตอนนี้เปิดมา 7 หมวด</p>\n<p>ที่มา - <a href=\"https://mlcommons.org/2024/04/mlc-aisafety-v0-5-poc/\">MLCommons</a></p>\n<p><img alt=\"No Description\" src=\"https://www.blognone.com/sites/default/files/externals/a8a38b5ab09965ef913b7ad139a4b6c9.png\" /></p>\n</div></div></div><div><div>Topics: </div><div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"98eb394b6f03e910ce2e2136810f0e75fc73c44102e8df498c16ae4f9b4ce158","category":"Thai"}
{"title":"Android 15 Beta 2 เพิ่ม Private Space เก็บแอพลับ, แก้ปัญหาข้อความภาษาไทยถูกตัดขอบ","link":"https://www.blognone.com/node/139789","date":1715868476000,"content":"<div><div><div><p>เมื่อคืนนี้กูเกิลเปิดตัว Android 15 Beta 2 ที่เพิ่มฟีเจอร์ใหม่เข้ามาหลายอย่าง และเป็นรุ่น Beta ท้ายๆ ที่มีฟีเจอร์ใหม่แล้ว ก่อนเข้าช่วง Platform Stability เน้นแก้บั๊กและเพิ่มเสถียรภาพ เพื่อออกเวอร์ชันสมบูรณ์ในช่วงไตรมาส 3 ของปี</p>\n<p>Android 15 Beta 2 ยังเปิดให้ทดสอบกับมือถือของพาร์ทเนอร์หลายยี่ห้อ เช่น iQoo, Nothing, OnePlus, Lenovo, Sharp, Oppo, Realme, Techno, Vivo, Xiaomi, Honor <a href=\"https://developer.android.com/about/versions/15/devices\">รายชื่อทั้งหมด</a></p>\n<p><img alt=\"No Description\" src=\"https://www.blognone.com/sites/default/files/externals/0a818398571eeae7f3b1b0c9027725f3.png\" /></p>\n<p>ธีมหลักของ Android 15 ยังเน้นไปที่การเพิ่มประสิทธิภาพและความปลอดภัย ของใหม่ใน Beta 2 ในฝั่งของประสิทธิภาพ ได้แก่</p>\n<ul>\n<li>บีบการทำงานของ foreground service บางอย่าง เช่น dataSync และ mediaProcessing ให้ทำงานได้ไม่เกิน 6 ชั่วโมง เพื่อป้องกันเซอร์วิสเหล่านี้รันงานนานเกินไปจนเปลืองแบต, กำหนดให้แอพที่ขอรันแบบ foreground ต้องแสดง overlay ให้มองเห็นชัดเจนว่ารันอยู่</li>\n<li>ปรับขนาดของ <a href=\"https://en.wikipedia.org/wiki/Memory_paging\">page size</a> ของหน่วยความจำ จากเดิมรองรับ 4 KB ขยายเป็น 16 KB ซึ่งจะช่วยให้แอพบางประเภท (เช่น ที่ต้องใช้หน่วยความจำมากๆ) ทำงานเร็วขึ้น ประหยัดพลังงานลง</li>\n<li>ฝั่งการประมวลผลกราฟิก รองรับ <a href=\"https://chromium.googlesource.com/angle/angle\">ANGLE</a> ซึ่งเป็นการรันแอพเก่าที่เรียกใช้ OpenGL ES อยู่บน Vulkan ซึ่งเป็น API ที่ใหม่กว่า กูเกิลจะปรับการรัน ANGLE เป็นดีฟอลต์ในปี 2025 และในปี 2026 จะบังคับรัน OpenGL ES บน ANGLE เพียงอย่างเดียว</li>\n<li><a href=\"https://www.blognone.com/node/139314\">เปลี่ยนมาใช้ไลบรารีถอดรหัสวิดีโอ AV1 ตัวใหม่ dav1d ของโครงการ VideoLAN</a></li>\n</ul>\n<p><img alt=\"No Description\" src=\"https://www.blognone.com/sites/default/files/externals/a7fc6e48a9dbb6b9dda27cdb449c3b7d.png\" /></p>\n<p>ฟีเจอร์ด้านความปลอดภัย มีดังนี้</p>\n<ul>\n<li>Private Space รองรับการล็อคแอพบางตัวให้เข้าถึงได้เฉพาะผู้ใช้ที่ยืนยันตัวตนเท่านั้น (เหมือนกับฟีเจอร์ Private Folder ของซัมซุง) โดยผู้ใช้ต้องยืนยันตัวตนด้วยการสแกนนิ้วหรือใส่รหัสก่อน เพื่อปลดล็อค Launcher ให้แสดง Private Space อีกทีหนึ่ง การเปลี่ยนแปลงนี้ยังรวมถึงแอพในหน้า sharesheet และหน้า photo picker ด้วย</li>\n<li>ป้องกันปัญหาแอพประสงค์ร้ายเรียก intent ของแอพตัวอื่นขึ้นมา ทำให้ผู้ใช้เข้าใจว่าเป็นแอพเดิม (ที่ปลอดภัย) ทั้งที่จริงๆ แล้วแอพประสงค์ร้ายแอพทำงานอยู่เบื้องหลัง การโจมตีแบบนี้เรียกว่า \"task hijacking\" โดย Android 15 เพิ่มมาตรการป้องกันเข้ามา</li>\n<li>ตรวจสอบความปลอดภัยของ intent ให้เข้มงวดขึ้น การเรียก intent มาทำงานต้องใส่ค่าตรงกับสเปกตัวกรอง intent ที่เรียก และห้ามเรียก intent เปล่าๆ ที่ไม่มี action ด้วย</li>\n</ul>\n<p>ฟีเจอร์ใหม่อื่นๆ ที่ผู้ใช้สัมผัสได้ง่าย ได้แก่</p>\n<ul>\n<li>การ pin คู่แอพสองตัวลงใน taskbar สำหรับเรียกแอพสองตัวนั้นขึ้นมาพร้อมกันบนแท็บเล็ตหรืออุปกรณ์จอใหญ่</li>\n<li>โหมด Picture-in-Picture (PiP) ปรับการทำงานเล็กน้อย ให้การเข้าหรือออกโหมด PiP ดูลื่นขึ้น ไม่กระตุก</li>\n<li>หน้า Widget Previews สามารถสร้าง widget ตัวอย่างที่อิงกับข้อมูลของผู้ใช้ได้ เช่น ตัวอย่าง contact widget จะดึงรูปจาก contact ของผู้ใช้มาแสดง</li>\n<li>เปิดใช้งาน Predictive Back เป็นค่าดีฟอลต์ สำหรับคนที่ใช้ back gesture จะทำให้คาดเดาว่าจะ back กลับไปยังหน้าไหนได้แม่นยำขึ้น</li>\n<li>ปรับการแสดงผลของภาษาเอเชีย (รวมไทย) ให้ไม่ตัดบางส่วนของอักขระออก (clipped) ดูภาพตัวอย่าง</li>\n</ul>\n<p><img alt=\"No Description\" src=\"https://www.blognone.com/sites/default/files/externals/108a3bce631b8e71ba0696d7d24d04f4.png\" /></p>\n<p>ที่มา - <a href=\"https://android-developers.googleblog.com/2024/05/the-second-beta-of-android-15.html\">Android Developers Blog</a></p>\n</div></div></div><div><div>Topics: </div><div><div><a href=\"/topics/android-15\">Android 15</a></div><div><a href=\"/topics/android\">Android</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e73769ccd5d3a1ac047da8633d36f07f56270790648a41b6545609a153a070ab","category":"Thai"}
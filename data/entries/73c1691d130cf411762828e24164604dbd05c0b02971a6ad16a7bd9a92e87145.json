{"title":"เกม Dreamlight Valley ประกาศพ้น Early Access, ยังขายเกมต่อไป ไม่ไปท่า Free-to-Play","link":"https://www.blognone.com/node/136448","date":1698454192000,"content":"<div><div><div><p>ถือเป็นกรณีศึกษาที่น่าสนใจของวงการเกม เพราะ <a href=\"https://www.blognone.com/node/128228\">Disney Dreamlight Valley เกมใช้ชีวิตในหมู่บ้านร่วมกับตัวละคร Disney ที่พัฒนาโดยค่าย Gameloft</a> ตอนแรกตั้งใจเปิดเป็นเกม free-to-play แต่ล่าสุดเปลี่ยนใจ หันเหแนวทางมาเป็นเกมที่ต้องซื้ออย่างเต็มตัว</p>\n<p>Dreamlight Valley เปิดตัวครั้งแรกในปี 2022 โดยยังมีสถานะเป็น Early Access ผู้เล่นต้องซื้อแพ็กเกจ Founder's Pack Edition เพื่อสิทธิเล่นก่อนใคร (ซึ่งไม่ใช่เรื่องแปลกนักในวงการเกม) เมื่อครั้งนั้น Gameloft ประกาศความตั้งใจว่าเมื่อเกมพ้นสถานะ Early Access แล้วจะเปิดให้เล่นฟรี หารายได้จากการขายไอเทมในเกมแทน</p>\n<p>เวลาผ่านไปปีกว่า Gameloft ประกาศว่าเกมจะพ้นสถานะ Early Access ในวันที่ 5 ธันวาคม 2023 แต่บริษัทเปลี่ยนใจไม่ไปโมเดล free-to-play แล้ว  (สงสัยเกม Early Access ขายดี) เกมจะยังใช้โมเดลขายแบบเดิมต่อไป ผู้เล่นต้องซื้อแพ็กเกจในราคาขั้นต่ำ 39.99 ดอลลาร์ และมีแพ็กเกจขั้นสูง Cozy Edition 49.99 ดอลลาร์ กับ Gold Edition 69.99 ดอลลาร์ ที่จะได้ไอเทมในเกมเพิ่มขึ้นจากเดิม</p>\n<p><img alt=\"No Description\" src=\"https://www.blognone.com/sites/default/files/externals/e43543692d67dba2202744e85226bfbe.jpg\" /></p>\n<p>Gameloft อธิบายเหตุผลว่าโมเดลการขายเกมแบบนี้ ทำให้ผู้เล่นทุกคนยังได้ประสบการณ์พรีเมียมต่อไป และบริษัทมีเงินไปอัพเดตเนื้อหาใหม่ๆ ให้ผู้เล่นเหล่านี้ได้ฟรี ส่วนการซื้อไอเทมในเกมด้วยสกุลเงิน moonstones จะยังเป็นแค่ทางเลือก (optional) ซึ่งผู้เล่นหาเงินได้ทั้งจากการเก็บสมบัติในเกม หรือจะซื้อด้วยเงินจริงก็ได้เช่นกัน</p>\n<p>โมเดลธุรกิจอีกอย่างของเกมนี้คือการขาย Expansion Pass ซึ่งตอนนี้ออกตัวแรกมาแล้วชื่อ A Rift in Time ขายในราคา 29.99 ดอลลาร์ เปิดให้เล่น 5 ธันวาคม พร้อมกับการพ้นสถานะ Early Access</p>\n<p>แนวทางของ Dreamlight Valley ถือว่าสวนกระแสตลาด ที่เกมพรีเมียมเดิมหันมาเปิดเล่น free-to-play เพื่อขยายฐานผู้เล่นให้กว้างขึ้น (เช่น <a href=\"https://www.blognone.com/node/130995\">The Sims</a> หรือ <a href=\"https://www.blognone.com/node/130934\">Overwatch 2</a>) แต่ Gameloft ก็ออกตัวว่าจะใช้โมเดลพรีเมียมไปก่อน ในอนาคตระยะสั้นที่มองเห็น (foreseeable future) แปลว่าหากต้องปรับเป็น free-to-play บ้างในอนาคตระยะยาวก็สามารถทำได้เช่นกัน</p>\n<p>ที่มา - <a href=\"https://disneydreamlightvalley.com/news/earlyaccessupdate\">Dreamlight Valley</a> via <a href=\"https://www.videogameschronicle.com/news/disney-dreamlight-valley-is-no-longer-going-free-to-play-when-it-leaves-early-access/\">VGC</a></p>\n</div></div></div><div><div>Topics: </div><div><div><a href=\"/topics/disney\">Disney</a></div><div><a href=\"/topics/games\">Games</a></div><div><a href=\"/topics/gameloft\">Gameloft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"73c1691d130cf411762828e24164604dbd05c0b02971a6ad16a7bd9a92e87145","category":"Thai"}
{"title":"กูเกิลปรับสถาปัตยกรรม Wear OS 4 เป็นไฮบริด รองรับนาฬิกาใช้ชิปสองตัวทำงานร่วมกัน","link":"https://www.blognone.com/node/138419","date":1708999746000,"content":"<div><div><div><p>กูเกิลประกาศปรับสถาปัตยกรรมของระบบปฏิบัติการ Wear OS 4 ให้รองรับหน่วยประมวลผลคู่แบบไฮบริด (dual-chipset) ที่เริ่มใช้งานใน <a href=\"https://www.blognone.com/node/138418\">OnePlus Watch 2</a> ซึ่งเปิดตัววันนี้เหมือนกัน</p>\n<p>แนวทางของนาฬิกา Wear OS ของ OnePlus (และคงมียี่ห้ออื่นทยอยตามมา) ใช้ชิปสองตัว ได้แก่ชิปหลัก application processor (AP) และชิปประหยัดพลังงาน microcontroller unit (MCU) เพื่อรองรับสถานการณ์ประมวลผลที่ต่างกัน เป้าหมายเพื่อให้แบตเตอรี่ใช้งานได้ยาวนานกว่าเดิม</p>\n<p>กูเกิลได้ปรับสถาปัตยกรรมของ Wear OS ใหม่ให้รองรับการ \"สลับ\" การทำงานของชิปสองตัว โดยงานพื้นๆ ที่ใช้พลังประมวลผลน้อย เช่น การแสดงผลหน้าปัดนาฬิกา (watch face), การรับข้อความแจ้งเตือน และการเก็บค่าจากเซ็นเซอร์สุขภาพ-ฟิตเนส จะทำผ่าน MCU เพื่อลดการใช้พลังงาน แต่เมื่อผู้ใช้กดที่หน้าจอเพื่อทำงานที่มากขึ้น ระบบปฏิบัติการจะสลับไปยังชิป AP ตัวหลักให้อัตโนมัติ</p>\n<p>กูเกิลบอกว่า Wear OS จะจัดการเรื่องสลับชิปให้อัตโนมัติ ขอเพียงให้นักพัฒนาเรียกใช้ API มาตรฐานของระบบปฏิบัติการ เช่น Notification API, Health Services API และฟอร์แมตหน้าปัด  Watch Face Format ที่เป็น XML แล้วระบบปฏิบัติการจะจัดการที่เหลือให้เอง</p>\n<p>ที่มา - <a href=\"https://android-developers.googleblog.com/2024/02/wear-os-hybrid-interface-boosting-power-and-performance.html\">Android Developers Blog</a></p>\n<p><img alt=\"No Description\" src=\"https://www.blognone.com/sites/default/files/externals/475d8af6e647db397d4e643bc1ee53aa.jpeg\" /></p>\n</div></div></div><div><div>Topics: </div><div><div><a href=\"/topics/wear-os\">Wear OS</a></div><div><a href=\"/topics/google\">Google</a></div><div><a href=\"/topics/android\">Android</a></div><div><a href=\"/topics/wearable-computing\">Wearable Computing</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5f0f422a6db2130a60732a03846ada62189ff633522d1d435d7a45c26f64b9fe","category":"Thai"}
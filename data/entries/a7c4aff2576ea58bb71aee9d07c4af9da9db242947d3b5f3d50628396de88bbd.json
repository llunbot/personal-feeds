{"title":"ซีอีโอบริษัทควอนตัมคอมพิวเตอร์ D-Wave โต้ Jensen Huang บอกที่พูดมาผิดอย่างมหันต์","link":"https://www.blognone.com/node/144027","date":1736481473000,"content":"<div><div><div><p>Dr. Alan Baratz ซีอีโอบริษัทควอนตัมคอมพิวเตอร์เชิงพาณิชย์<a href=\"https://www.blognone.com/node/23984/\">รุ่นบุกเบิก</a> D-Wave ให้สัมภาษณ์กับ CNBC ในประเด็นที่ Jensen Huang ซีอีโอ NVIDIA <a href=\"https://www.blognone.com/node/143992\">ตอบคำถามนักวิเคราะห์</a>ในงาน CES 2025 เกี่ยวกับควอนตัมคอมพิวเตอร์ ซึ่ง Huang บอกว่ากว่าจะได้ใช้ประโยชน์จากควอนตัมคอมพิวเตอร์ก็อีกหลายสิบปี ซึ่งประโยคนี้ทำให้ราคาหุ้นกลุ่มควอนตัมคอมพิวเตอร์ลดลงมากกว่า 30% ทันที ส่วน D-Wave นั้นลดลง 36%</p>\n<p>ในการสัมภาษณ์นี้ซึ่ง D-Wave ก็ออกเป็นแถลงการณ์จากบริษัทด้วยในเวลาต่อมา Dr. Baratz บอกว่าควอนตัมคอมพิวเตอร์เชิงพาณิชย์ไม่ใช่เรื่องที่จะเกิดอีกในอีก 30 ปี 20 ปี 15 ปี แต่เกิดขึ้นแล้ววันนี้ เพราะบริษัทขายควอนตัมคอมพิวเตอร์มานานแล้ว มีลูกค้าเป็นบริษัทมากกว่า 100 แห่ง รวมทั้งบริษัทใหญ่ในโลกอย่างเช่น Mastercard หรือ NTT Docomo ที่นำควอนตัมคอมพิวเตอร์มาใช้งานในทางธุรกิจ</p>\n<p>เขาบอกว่าแนวทางการนำควอนตัมคอมพิวเตอร์มาใช้งานมีหลายแบบ โดยมีสองแนวทางหลักคือแบบ Annealing และแบบ Gate กรณีที่ Huang พูดถึงว่ายังไม่เกิดขึ้นอาจไม่ตรงอยู่บ้างถ้าเป็นแบบ Gate แต่ในวิธีแบบ Annealing นั้น เขาพูดผิดอย่างมหันต์ (dead wrong) ซึ่งวิธีนี้ D-Wave ใช้อยู่</p>\n<p>Dr. Baratz ยังชี้ให้เห็นว่าควอนตัมคอมพิวเตอร์ของ D-Wave ได้เข้ามาแก้ปัญหาเช่นการจำลองวัสดุภายในเวลาไม่กี่นาที จากวิธีเดิมที่ต้องใช้เวลาหลายล้านปีบนซูเปอร์คอมพิวเตอร์สมรรถนะสูง ซึ่งอาจอยู่ในรูปแบบจีพียูจำนวนมหาศาล</p>\n<p>เขาสรุปว่าความเห็นของ Huang คือตัวอย่างความเข้าใจที่ผิดต่อควอนตัมคอมพิวเตอร์ และสร้างผลกระทบสูงต่อสาธารณะ จึงเป็นเรื่องสำคัญมากที่การพูดคุยเรื่องนี้ควรเกิดขึ้นอย่างเปิดเผยเพื่อให้มีความเข้าใจที่ถูกต้อง และรับรู้ว่าอะไรเป็นเรื่องที่จริง และอะไรที่เป็นเรื่องโฆษณาเกินจริง</p>\n<p>ตัวแทนของ NVIDIA ปฏิเสธที่จะแสดงความเห็นต่อแถลงการณ์นี้</p>\n<p>ที่มา: <a href=\"https://www.cnbc.com/2025/01/08/nvidia-ceo-jensen-huang-is-dead-wrong-about-quantum-d-wave-ceo.html\">CNBC</a> และ <a href=\"https://www.dwavesys.com/company/newsroom/press-release/d-wave-quantum-ceo-dr-alan-baratz-addresses-nvidia-ceo-jensen-huang-s-quantum-comments-on-cnbc-s-the-exchange/\">D-Wave</a></p>\n<p><img alt=\"No Description\" src=\"https://www.blognone.com/sites/default/files/externals/fdcf596d1a86d2fbd076552f56ab2945.png\" /></p>\n</div></div></div><div><div>Topics: </div><div><div><a href=\"/topics/d-wave\">D-Wave</a></div><div><a href=\"/topics/quantum-computer\">Quantum Computer</a></div><div><a href=\"/topics/jensen-huang\">Jensen Huang</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a7c4aff2576ea58bb71aee9d07c4af9da9db242947d3b5f3d50628396de88bbd","category":"Thai"}
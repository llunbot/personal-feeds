{"title":"รู้จักกับ Finshell Pay แอปเงินกู้ในเครือ OPPO ที่ติดตั้งไปกับโทรศัพท์ OPPO/Realme ในอินเดีย","link":"https://www.blognone.com/node/144181","date":1737170216000,"content":"<div><div><div><p>OPPO นับเป็นกลุ่มบริษัทที่มีความซับซ้อนสูงยิ่งยวด มีโครงสร้างบริษัทผูกกันไปมาในเครือจำนวนมาก แม้ธุรกิจส่วนมากจะเป็นธุรกิจโทรศัพท์มือถือ แต่ OPPO ก็มีธุรกิจการเงินมาตั้งแต่ปี 2019 คือ Finshell Pay</p>\n<p>Finshell เป็นแบรนด์ของบริษัท M-Kash India Financial Solutions Private Limited ก่อตั้งเมื่อปี 2019 ตัวบริษัทตั้งอยู่ในเมืองมุมไบ ประเทศอินเดีย <a href=\"https://cleartax.in/f/company/m-kash-india-financial-solutions-private-limited/U65990MH2019PTC328222/\">ใช้อีเมลติดต่อบริษัท <code>varun.sridhar@oppo.com</code></a> (สังเกต @oppo.com) ตอนก่อตั้งระบุว่าต้องการให้บริการการเงิน<a href=\"https://yourstory.com/companies/finshell-pay\">ทั้งประกันและการลงทุนกองทุนรวม</a> ในช่วงก่อตั้งนั้น <a href=\"https://in.linkedin.com/in/zafar-imam-6b283b15\">Zafar Imam อดีตซีอีโอของธุรกิจการเงิน Oppo India เป็นผู้ร่วมก่อตั้งและซีอีโอ</a></p>\n<p><img alt=\"No Description\" src=\"https://www.blognone.com/sites/default/files/externals/659e41e0508cfb23fbb63bd86d829283.png\" /></p>\n<p>ตัวบริการ Finshell เป็นแอปแยกอยู่ระยะหนึ่ง แต่หลังจากก่อตั้งบริษัทไปหนึ่งปี <a href=\"https://bfsi.eletsonline.com/zafar-imam-named-as-ceo-of-finshell-to-head-oppo-kash-realme/\">ทาง OPPO ก็ประกาศเปิดแอปทางการเงินในแบรนด์ตัวเองโดยตรง 2 แอปพลิเคชั่น</a> คือ OPPO Kash และ Realme PaySa</p>\n<p>ตอนเปิดตัว ยังใช้แบรนด์ OPPO Kash by Finshell แต่หลังจากเปิดตัวไม่นาน ก็ดูเหมือนจะล้มเลิกแผนการไป <a href=\"https://www.facebook.com/OPPOKashIn/\">เพจ OPPO Kash โพสครั้งสุดท้ายในปี 2020</a> และเว็บไซต์ก็เข้าไม่ได้แล้วในตอนนี้</p>\n<p>หลังจากนั้นเมื่อปี 2002 Zafar Imam ลาออกจากบริษัท และทาง OPPO ก็ส่ง <a href=\"https://www.adgully.com/finshell-pay-appoints-shilpi-sadhu-as-director-and-general-manager-of-mkash-117622.html\">Shilpi Sadhu ผู้ดูแลบริการร้านขายแอพ App Market มานั่งเป็น CEO แทน</a> โดย<a href=\"https://x.com/shilpisadhu\">ตัวเธอเรียก Finshell Pay ว่าเป็นบริษัทใน OPPO Group</a> อย่างชัดเจน</p>\n<p><img alt=\"No Description\" src=\"https://www.blognone.com/sites/default/files/externals/cec1ce145a9c181a6daa505f017f524d.png\" /></p>\n<p>แม้ว่า Finshell Pay จะบอกว่าตัวเองเป็น \"บริการการเงิน\" แต่บริการหลักจริงๆ คือ \"เงินกู้\" โดยแสดงเรื่องเงินกู้เป็นข้อมูลหลักในคำอธิบายแอปพลิเคชั่นบนสโตร์ ระบุว่าดอกเบี้ยเงินกู้ต่อปี 10.5-48% พร้อมกับค่าธรรมเนียมกู้เงิน 4% และภาษีจากค่าธรรมเนียมอีก 18% ที่หักออกจากเงินกู้ทันที</p>\n<p>จุดที่น่าสังเกตคือ ตัวแอปพลิเคชั่นไม่ได้ถูกเผยแพร่ในชื่อบริษัท M-Kash India โดยตรง แต่กลับใช้ชื่อ Growhiz Technology Private Limited แทน</p>\n<p>ตัว Finshell Pay ถูกร้องเรียนจากผู้ใช้มาเป็นเวลานาน ว่าอาศัยการพรีโหลดแอปพลิเคชั่นไปกับโทรศัพท์ OPPO และ Realme โดยผู้ใช้ไม่สามารถถอนแอปพลิเคชั่นออกจากโทรศัพท์ได้เอง (<a href=\"https://support.google.com/googleplay/thread/295232017/finshell-pay-app-doesn-t-have-a-delete-option-high-chances-of-malware-please-help?hl=en\">หลักฐานในกระทู้ Google Support</a>)</p>\n<p>ความเชื่อมโยงของ Finshell Pay กับบริการ Fineasy ที่เป็นประเด็นในไทยนั้น คือ Fineasy เคยประกาศว่าเจ้าของโดเมนเป็นบริษัท Finshell Financing, INC ที่<a href=\"https://appointment.sec.gov.ph/wp-content/uploads/2020/06/20200531_List-of-Financing-Companies-as-of-31-May.pdf\">จดทะเบียนในฟิลิปปินส์ช่วงปี 2020</a></p>\n<p>บริษัทนี้มีความเกี่ยวข้องกับ Finshell ในอินเดียหรือไม่ก็เป็นสิ่งที่ต้องหาคำตอบต่อไป</p>\n</div></div></div><div><div>Topics: </div><div><div><a href=\"/topics/oppo\">Oppo</a></div><div><a href=\"/topics/realme\">Realme</a></div><div><a href=\"/topics/android\">Android</a></div><div><a href=\"/topics/india\">India</a></div><div><a href=\"/topics/finance\">Finance</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"33f84f14e3ac3c8f24c58a8121e85cbfed44904422c8855edf3c963de26a574c","category":"Thai"}
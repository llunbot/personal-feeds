{"title":"Alphabet เผยความก้าวหน้า Project Taara ส่งข้อมูลแบบออปติคัลถึง 700TB ในระยะ 5 กิโลเมตร","link":"https://www.blognone.com/node/124798","date":1631833949000,"content":"<div><div><div><p>Alphabet รายงานความก้าวหน้าของ Project Taara ที่ใช้เทคโนโลยีการส่งข้อมูลแบบออปติคัลแบนด์วิดท์สูง ระดับ 20Gbps ขึ้นไป แบบเดียวกับที่ใช้ใน <a href=\"https://www.blognone.com/node/120753\">Project Loon</a> ที่ประกาศปิดตัวไปเมื่อต้นปี โดยเป็นการส่งข้อมูลข้ามแม่น้ำคองโก ระหว่างเมืองบราซาวีล ในสาธารณรัฐคองโก กับเมืองกินชาซา ในสาธารณรัฐประชาธิปไตยคองโก</p>\n<p>เหตุผลที่ Alphabet เลือกใช้การเชื่อมต่อระหว่างสองเมืองนี้ เนื่องจากแม่น้ำคองโกมีความกว้าง 4.8 กิโลเมตร เป็นแม่น้ำที่ลึกที่สุดในโลก และมีกระแสน้ำเร็วเป็นอันดับสอง การลากสายไฟเบอร์ข้ามเมืองจึงมีต้นทุนที่สูงกว่าปกติ 5 เท่า ไม่คุ้มค่าในการลงทุน การส่งข้อมูลแบบออปติคัลจึงเป็นทางเลือกที่น่าสนใจกว่า</p>\n<p><img src=\"https://www.blognone.com/sites/default/files/externals/57e058ca829c363fac18786daabcc7a9.gif\" /></p>\n<p>ผลการทดสอบเมื่อติดตั้งอุปกรณ์รับส่ง ภายใน 20 วัน มีการส่งผ่านข้อมูลถึง 700TB มีเวลาที่ใช้งานได้ (availability) ระดับ 99.99%</p>\n<p>ทีมงานของ Project Taara พูดถึงสิ่งท้าทายที่ได้ปรับปรุงไปแล้ว ได้แก่ การปรับอุปกรณ์รับส่งลำแสง ให้สามารถปรับขยับตำแหน่งได้ตามสภาพแวดล้อม เพราะตัวกระจกรับลำแสงมีขนาดเพียง 5 เซนติเมตร รวมทั้งปรับกระบวนการตรวจสอบข้อมูล เพื่อรองรับกรณีสภาพแวดล้อมไม่ดีจนการส่งข้อมูลเพี้ยน เช่น ฝุ่นควัน ฝนตก หรือนกบินขวาง</p>\n<p>ที่มา: <a href=\"https://x.company/blog/posts/taara-beaming-broadband-across-congo/\">X</a> ผ่าน <a href=\"https://www.theverge.com/2021/9/16/22677015/project-taara-fsoc-wireless-internet-kinshasa-congo-fiber\">The Verge</a></p>\n<p><img src=\"https://www.blognone.com/sites/default/files/externals/caa4d40ac91577470b2f6e307c2a80cc.jpg\" /></p>\n</div></div></div><div><div>Topics: </div><div><div><a href=\"/topics/alphabet\">Alphabet</a></div><div><a href=\"/topics/x\">X</a></div><div><a href=\"/topics/taara\">Taara</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e08c2237b6844dc5c2c6ce47641393ec3fd41cf3b03f978636281e26bd24b678","category":"Thai"}
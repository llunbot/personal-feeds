{"title":"The Name of Starbucks","link":"https://markpeak.net/the-name-of-starbucks/","date":1680926917000,"content":"<p>เกิดความสงสัยว่าชื่อ Starbucks มีที่มาจากอะไร เลยลองไปค้นข้อมูลดู</p>\n<p>พบว่า Starbuck (ไม่มี s) เป็น<a href=\"https://en.wikipedia.org/wiki/Starbuck_(whaling_family)\">นามสกุล</a>ของคนอเมริกันฝั่งตะวันออก อาศัยอยู่บริเวณเกาะ <a href=\"https://en.wikipedia.org/wiki/Nantucket,_Massachusetts\">Nantucket</a> แถวชายฝั่งรัฐแมสซาชูเซตส์ โดยคนของตระกูลนี้หลายคนช่วงราวศตวรรษที่ 19 เป็นกัปตันเรือล่าปลาวาฬที่ล่องเรือไปทั่วโลก</p>\n<p>ปัจจุบันยังมีร่องรอยของเกาะชื่อ Starbuck Island อยู่หลายแห่ง เช่น <a href=\"https://en.wikipedia.org/wiki/Starbuck_Island\">เกาะ Starbuck</a> กลางมหาสมุทรแปซิฟิก (เป็นเกาะร้าง) และ <a href=\"https://en.wikipedia.org/wiki/Green_Island,_New_York#Geography\">เกาะ Starbuck</a> ซึ่งเป็นเกาะกลางแม่น้ำในรัฐนิวยอร์ก (<a href=\"https://www.google.com/maps/place/Starbuck+Island/@42.7367441,-73.6999844,15z/data=!3m1!4b1!4m6!3m5!1s0x89de0faf235dbbfb:0xb563549fb4a505b6!8m2!3d42.736745!4d-73.6912296!16s%2Fm%2F0134w321\">แผนที่</a>) รวมถึงชื่อสถานที่หลายแห่งในทวีปแอนตาร์ติกา</p>\n<p>ในยุคร่วมสมัยเดียวกัน Herman Melville นักเขียนชาวอเมริกัน เกิดปี 1819 ที่นิวยอร์กและไปทำอาชีพเป็นกะลาสีเรือล่าปลาวาฬ แน่นอนว่าได้ซึมซับเรื่องราวของกัปตัน Starbuck ในแวดวงเดียวกัน เมื่อเขาเขียนนิยายเรื่อง Moby-Dick ในปี 1851 จึงมีตัวละครชื่อ Starbuck ที่เป็นต้นเรือ (chief mate หรือ first mate) อยู่ในเรื่องด้วย</p>\n<p></p>\n<p>ความนิยมของนิยาย Moby-Dick ซึ่งกลายเป็นหนังสืออ่านนอกเวลาของนักเรียนอเมริกันด้วย ทำให้ภาพยนตร์และนิยายรุ่นหลังนำชื่อ Starbuck ไปใช้งาน ตัวอย่างคือ</p>\n<ul>\n<li>ซีรีส์ไซไฟอวกาศ Battlestar Galactica มีตัวละครเป็นนักบินรบชื่อ <a href=\"https://en.wikipedia.org/wiki/Lieutenant_Starbuck\">Lieutenant Starbucks</a> (เวอร์ชันปี 2004 ตัวละครนี้กลายเป็นผู้หญิงแต่ยังชื่อเดิม)</li>\n<li>ซีรีส์ X-Files <a href=\"https://en.wikipedia.org/wiki/Dana_Scully\">นางเอก Scully</a> มีชื่อเล่นที่พ่อเรียกว่า Starbuck เพราะเธอชอบ Moby-Dick</li>\n</ul>\n<p>ส่วนบริษัทกาแฟ Starbucks ที่เราคุ้นชื่อกันดี ก่อตั้งในปี 1971 โดยผู้ก่อตั้งชุดแรก Jerry Baldwin, Zev Siegl, Gordon Bowker เป็นคนตั้งชื่อนี้ ก่อนที่ Howard Schultz เข้ามาซื้อกิจการในปี 1988 (กลุ่มผู้ก่อตั้งเดิมหันไปทำร้าน Peet’s Coffee แทน)</p>\n<p><img loading=\"lazy\" src=\"https://markpeak.net/wp-content/uploads/2023/04/137-72908.jpg\" alt=\"Starbucks First Store\" width=\"1440\" height=\"810\" srcset=\"https://markpeak.net/wp-content/uploads/2023/04/137-72908.jpg 1440w, https://markpeak.net/wp-content/uploads/2023/04/137-72908-300x169.jpg 300w, https://markpeak.net/wp-content/uploads/2023/04/137-72908-1024x576.jpg 1024w, https://markpeak.net/wp-content/uploads/2023/04/137-72908-768x432.jpg 768w, https://markpeak.net/wp-content/uploads/2023/04/137-72908-700x394.jpg 700w\" /></p>\n<p>Gordon Bowker เคยให้สัมภาษณ์ถึงที่มาของการตั้งชื่อ Starbucks ไว้อย่างละเอียด ว่าเขาต้องการชื่อที่ขึ้นต้นด้วย “st” เลยลองหาคำหลายๆ คำมาคัดเลือกกัน ตอนแรกได้คำว่า Starbo ทำให้เขานึกถึงชื่อตัวละคร Starbuck ใน Moby-Dick ขึ้นมา และตัดสินใจใช้ชื่อนี้ (<a href=\"https://web.archive.org/web/20210419035116/https://blog.seattlepi.com/thebigblog/2012/06/29/how-starbucks-got-its-name/\">อ้างอิง</a>)</p>\n<blockquote><p>My recollection is this: We were thinking of all kinds of names and came desperately close to calling it Cargo House, which would have been a terrible, terrible mistake. Terry Heckler [with whom Bowker owned an advertising agency] mentioned in an offhand way that he thought words that begin with “st” were powerful words.<strong> I thought about that and I said, yeah, that’s right, so I did a list of “st” words.</strong></p>\n<p>Somebody somehow came up with an old mining map of the Cascades and Mount Rainier, and there was an old mining town called Starbo. <strong>As soon as I saw Starbo, I, of course, jumped to Melville’s first mate [named Starbuck] in Moby-Dick.</strong></p></blockquote>\n<p>เขายืนยันว่าเลือกชื่อนี้เพราะการออกเสียงอย่างเดียว เพราะตัวละคร Starbuck ในนิยายไม่ได้ยุ่งเกี่ยวกับกาแฟเลย (แม้ในฉบับภาพยนตร์จะแต่งเรื่องให้ชอบกินกาแฟก็ตาม)</p>\n<p>ในเว็บไซต์ Starbucks ก็ระบุชัดเจนว่าที่มาของชื่อมาจากในนิยาย</p>\n<blockquote><p>Our story begins in 1971 along the cobblestone streets of Seattle’s historic Pike Place Market. It was here where Starbucks opened its first store, offering fresh-roasted coffee beans, tea and spices from around the world for our customers to take home. <strong>Our name was inspired by the classic tale, “Moby-Dick,” evoking the seafaring tradition of the early coffee traders.</strong></p></blockquote>\n<p>ปัจจุบัน Starbucks ถือเป็นหนึ่งในแบรนด์ที่มีคนรู้จักมากที่สุดในโลก ตำนานการส่งต่อชื่อ Starbuck จากกลุ่มล่าปลาวาฬ สู่นิยายชื่อดัง สู่วงการกาแฟ จึงเป็นการเดินทางที่เหลือเชื่อ แต่มันก็เกิดขึ้นแล้วจริงๆ</p>The post <a href=\"https://markpeak.net/the-name-of-starbucks/\">The Name of Starbucks</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"ed0cc5ec426da14cf62f93bd8f49c00ad83a2484a13c475985b467d7d4e678ef","category":"Thai"}
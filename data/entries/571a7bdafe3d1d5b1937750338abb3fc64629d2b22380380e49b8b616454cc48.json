{"title":"HP หยุดขายพรินเตอร์ LaserJet รุ่นที่บังคับต่อเน็ต เชื่อมต่อบริการออนไลน์ HP+","link":"https://www.blognone.com/node/140847","date":1720680053000,"content":"<div><div><div><p>ดราม่าพรินเตอร์ค่าย HP ยังวนเวียนกลับมาเรื่อยๆ ล่าสุด HP ประกาศหยุดขายพรินเตอร์ LaserJet กลุ่มที่บังคับผูก<a href=\"https://www.hp.com/us-en/printers/hp-plus.html\">บริการออนไลน์ HP+</a> (รหัสจะลงท้ายด้วยตัว e <a href=\"https://www.hp.com/us-en/shop/pdp/hp-laserjet-m110we-printer\">ตัวอย่าง</a>) เหลือเฉพาะ Laser Jet รุ่นปกติ (รหัสรุ่นเดียวกันทุกประการ แต่ไม่มี e ลงท้าย)</p>\n<p>HP+ เป็นบริการออนไลน์ของ HP ที่ทำงานหลายอย่าง เช่น อัพเดตเฟิร์มแวร์อัตโนมัติ, รองรับ cloud print, สแกนแล้วส่งไฟล์เข้ามือถือทันที และสามารถสั่งหมึกได้เมื่อใกล้หมด (บริการสั่งหมึกแบบเหมาจ่ายชื่อว่า Instant Ink) แต่ข้อเสียของมันคือบังคับต่อเน็ตตลอดเวลา และตรวจเช็คว่าหมึกที่ใช้เป็นหมึกแท้ HP เท่านั้น ใช้รุ่นเทียบเคียงไม่ได้</p>\n<p>พรินเตอร์ทั่วไปของ HP ไม่บังคับเชื่อมต่อบริการ HP+ แต่หากซื้อรุ่นที่ลงท้ายด้วย e จะบังคับต้องใช้ HP+ เท่านั้น ส่งผลต่อการใช้งานในออฟฟิศบางแห่งที่ไม่สามารถต่อเน็ตได้ กลายเป็นปัญหากับทีมซัพพอร์ตไอทีของหลายหน่วยงาน</p>\n<p>HP ยืนยันกับเว็บ DruckerChannel ของเยอรมนี ว่าหยุดขายพรินเตอร์กลุ่ม LaserJet ที่ลงท้ายด้วย e เรียบร้อยแล้ว ส่วนผู้ใช้พรินเตอร์รุ่นอื่นๆ ยังสามารถเลือกเชื่อมต่อกับ HP+ ได้ตามปกติ</p>\n<p>ที่มา - <a href=\"https://www.druckerchannel.de/artikel.php?ID=5023\">DruckerChannel</a> via <a href=\"https://www.tomshardware.com/peripherals/printers/hp-discontinues-online-only-laserjet-printers-in-response-to-backlash\">Tom's Hardware</a></p>\n<p><img alt=\"No Description\" src=\"https://www.blognone.com/sites/default/files/externals/bf0819ef78f1692c97df2173f9b394ec.png\" /></p>\n<p><img alt=\"No Description\" src=\"https://www.blognone.com/sites/default/files/externals/018ae8c85c0308bf9567a75f8c77e59b.png\" /></p>\n</div></div></div><div><div>Topics: </div><div><div><a href=\"/topics/hp\">HP</a></div><div><a href=\"/topics/printer\">Printer</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"571a7bdafe3d1d5b1937750338abb3fc64629d2b22380380e49b8b616454cc48","category":"Thai"}
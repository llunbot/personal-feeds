{"title":"นักวิจัยพบช่องโหว่ชิปความปลอดภัย เปิดทางทำสำเนากุญแจ YubiKey","link":"https://www.blognone.com/node/141837","date":1725507425000,"content":"<div><div><div><p>Thomas Roche นักวิจัยจาก NinjaLab รายงานช่องโหว่ EUCLEAK ช่องโหว่ของชิปความปลอดภัย (secure element) Infineon SLE78 ที่ใช้งานในกุญแจ YubiKey 5</p>\n<p>ช่องโหว่อยู่ที่ กระบวนการเซ็นลายเซ็น ECDSA ที่สามารถสังเกตระยะเวลาตอบกลับเพื่อตรวจสอบถึงค่ากุญแจภายในได้ แม้ว่าจะมีมาตรการสุ่มหยุดทำงานเป็นช่วงๆ แต่ Roche ก็สามารถตรวจพบการหยุดประมวลผลอย่างจงใจได้ไม่ยาก ทำให้แฮกเกอร์ที่มีกุญแจในมือสามารถยิงขอลายเซ็นไปเรื่อยๆ นับล้านครั้ง จนกู้คืนกุญแจออกมาได้</p>\n<p>ผลกระทบจากช่องโหว่นี้นอกจากกุญแจ YubiKey แล้ว ชิปรักษาความปลอดภัยที่ใช้ชิป SLE78 ทั้งหมดก็กระทบไปด้วย เช่น สมาร์ตการ์ดในกลุ่ม JavaCard บางรุ่น, ชิป TPM, HSM เก็บกุญแจในเซิร์ฟเวอร์ต่างๆ, หรือชิปรักษาความปลอดภัยในอุปกรณ์ IoT</p>\n<p>ทาง NinjaLab ติดต่อผู้ผลิตที่ได้รับผลกระทบแล้ว ทาง YubiKey ได้ออกแพตช์แก้ไขโดยหันไปใช้ไลบรารีของตัวเองแทนตั้งแต่เดือนพฤษภาคมที่ผ่านมา อย่างไรก็ดี กุญแจที่ออกไปแล้วนั้นไม่สามารถแพตช์ใหม่ได้ ก็จะมีความเสี่ยงถูกสำเนาได้ หากคนร้ายได้กุญแจไปโจมตีเป็นเวลานานพอ</p>\n<p>กระบวนการโจมตีนี้ต้องอาศัยคนร้ายได้กุญแจไปจริงๆ ไม่สามารถโจมตีระยะไกลได้ Roche ย้ำว่าการใช้กุญแจ FIDO เพื่อล็อกอินยังคงปลอดภัยกว่าแนวทางอื่นๆ อีกหลายแนวทาง</p>\n<p>ที่มา - <a href=\"https://ninjalab.io/wp-content/uploads/2024/09/20240903_eucleak.pdf\">NinjaLab</a></p>\n<p><img src=\"https://www.blognone.com/sites/default/files/externals/515fe987f135d85a57dd411372f0c055.jpg\" /></p>\n</div></div></div><div><div>Topics: </div><div><div><a href=\"/topics/yubico\">Yubico</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"abcd3ea7fc806c29312041a6eadf7575d9ac11b752346297c94c61a1a57233bd","category":"Thai"}
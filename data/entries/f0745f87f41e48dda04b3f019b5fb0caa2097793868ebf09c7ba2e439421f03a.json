{"title":"Meta และ TikTok ออกแถลงการณ์ประเด็นออสเตรเลียห้ามเด็กอายุต่ำกว่า 16 ใช้โซเชียล มองอาจมีปัญหาในทางปฏิบัติ","link":"https://www.blognone.com/node/143391","date":1732879080000,"content":"<div><div><div><p>บริษัทเทคโนโลยีรายใหญ่ที่ให้บริการแพลตฟอร์มโซเชียลมีเดีย ออกแถลงการณ์หลังจากรัฐบาลออสเตรเลียอนุมัติกฎหมายห้ามเด็กอายุต่ำกว่า 16 ปี ใช้งานโซเชียลมีเดียในทุกกรณี ซึ่งเป็นประเทศแรกในโลกที่ออกกฎหมายนี้ และอาจเป็นต้นแบบให้ประเทศอื่นศึกษาดูแนวทางตาม</p>\n<p>Meta บริษัทแม่ของ Facebook และ Instagram <a href=\"https://medium.com/meta-australia-policy-blog/metas-response-to-the-australian-government-s-age-ban-legislation-de57da4ba9ea\">บอกว่า</a>บริษัทเคารพและพร้อมปฏิบัติตามกฎหมายของออสเตรเลีย แต่แสดงความกังวลว่ากฎหมายนี้ถูกเร่งรัดออกมา โดยยังไม่มีข้อมูลหลักฐานสนับสนุนชัดเจน ขณะที่แพลตฟอร์มโซเชียลมีเดียต่างพัฒนาระบบแสดงเนื้อหา ให้เหมาะสมกับอายุผู้ใช้งาน รวมทั้งมีระบบให้ผู้ปกครองติดตามอยู่แล้ว</p>\n<p>นอกจากนี้ Meta ยังแสดงความกังวลว่ากฎหมายนี้มีข้อยกเว้นให้กับแอปบางประเภท ซึ่งอาจเป็นช่องโหว่จากเจตนาของกฎหมายฉบับนี้ รวมทั้งกระบวนการตรวจสอบอายุผู้ใช้งาน ที่ระบุให้แพลตฟอร์มต้องเก็บข้อมูลชีวภาพผู้ใช้งานด้วย เป็นการเพิ่มความเสี่ยงของการเก็บข้อมูลอ่อนไหว</p>\n<p>Snapchat บอกคล้ายกันว่านอกจากประเด็นข้อมูลงานวิจัยสนับสนุน และสิทธิของเยาวชน บริษัทยังกังวลในรายละเอียดของการให้แพลตฟอร์มทำระบบตรวจสอบอายุผู้ใช้งาน ที่อาจสร้างประเด็นความปลอดภัยและความเป็นส่วนตัวมากขึ้น แต่บริษัทก็พร้อมปฏิบัติตามกฎหมาย</p>\n<p>ส่วน TikTok ออสเตรเลียบอกว่าความปลอดภัยของชุมชนผู้ใช้งาน รวมทั้งผู้ใช้งานกลุ่มเยาวชนคือสิ่งที่ TikTok ให้ความสำคัญ บริษัทพร้อมปฏิบัติตามกฎหมายและระมัดระวังผลกระทบที่อาจเกิดขึ้นกับผู้ใช้งานในออสเตรเลียทุกคนจากกฎหมายนี้</p>\n<p>ที่มา: <a href=\"https://www.abc.net.au/news/2024-11-29/meta-snapchat-tiktok-respond-to-australian-social-media-ban/104664478\">ABC News</a></p>\n<p><img src=\"https://www.blognone.com/sites/default/files/externals/0b1b4b7a4020dabb27267c8c5f2e176f.jpg\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/tiktok\">TikTok</a></div><div><a href=\"/topics/snapchat\">Snapchat</a></div><div><a href=\"/topics/social-media\">Social Media</a></div><div><a href=\"/topics/australia\">Australia</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f0745f87f41e48dda04b3f019b5fb0caa2097793868ebf09c7ba2e439421f03a","category":"Thai"}
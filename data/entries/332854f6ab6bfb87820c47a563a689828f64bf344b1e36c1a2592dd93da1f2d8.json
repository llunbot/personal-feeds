{"title":"รีมาสเตอร์ยังได้ 90/100, รวมรีวิวเกม The Last of Us Part II Remastered","link":"https://www.blognone.com/node/137716","date":1705484024000,"content":"<div><div><div><p>คะแนนรวมจาก Metacritic และ Opencritic ของเกม The Last of Us Part II Remastered ออกมาแล้วได้คะแนนเฉลี่ย 90/100 สื่อส่วนใหญ่ชมไปที่การปรับแต่งประสิทธิภาพให้สมกับเครื่อง PlayStation 5, คอนโทรลเลอร์ DualSense และโหมดใหม่อย่าง No Return ที่ทำออกมาได้ดีมาก</p>\n<p>แต่มีสื่อบางเจ้าบอกว่าควรออกอัปเดตฟรีให้มากกว่าต้องเสียเงินซื้อเพิ่มและ The Lost Chapter แทบจะเล่นไม่ได้เป็นเพียงการเดินสำรวจพร้อมคำอธิบายข้อมูลเชิงลึกจากผู้พัฒนาเท่านั้น โดยมีตัวอย่างบทวิจารณ์จากสื่อต่าง ๆ ดังนี้</p>\n<p><img alt=\"No Description\" src=\"https://www.blognone.com/sites/default/files/externals/e14ceb3f8c4f5de9c60ea7d4d6b5291a.png\" /></p>\n<p><strong><a href=\"https://kotaku.com/last-of-us-2-tlou-remastered-review-1851167660\">Kotaku</a> ไม่ให้คะแนน</strong> : เป็นเกมเวอร์ชันที่ดีที่สุดของ The Last of Us Part II ภาพสวยงาม, การสำรวจที่คุ้มค่า และการต่อสู้ที่หลากหลายและน่าตื่นเต้นอย่างน่าอัศจรรย์ แต่คุณอาจจะต้องมีกระเพาะอาหารที่แข็งแกร่งพอควร (สื่อว่าสนุกจนวางจอยไม่ลง)</p>\n<p><strong><a href=\"https://www.godisageek.com/reviews/the-last-of-us-part-ii-remastered-review/\">God is a Geek</a> 10/10</strong> : เป็นเกมที่อัดแน่นไปด้วยเนื้อหาหลากหลาย ที่เสริมแต่งให้กับเนื้อเรื่องหลักได้อย่างยอดเยี่ยม นอกจากนี้ยังมี โหมด No Return ที่สนุกมากยิ่งเล่นยิ่งยาก เสริมด้วย The Lost Chapter ที่มีคำอธิบายของผู้พัฒนาที่เจ๋งมาก ๆ</p>\n<p><img alt=\"No Description\" src=\"https://www.blognone.com/sites/default/files/externals/48d921381784527bbe8d0e13019ec2b4.jpg\" /></p>\n<p><strong><a href=\"https://www.pushsquare.com/reviews/ps5/the-last-of-us-part-ii-remastered\">Push Square</a> 9/10</strong> : มองในภาพรวมเกมนี้เป็นการอัปเกรดที่ยอดเยี่ยมในหลาย ๆ ด้าน เป็นของขวัญชั้นเลิศสำหรับแฟนของซีรีส์นี้ ด้วยเนื้อหาเบื้องหลังการพัฒนา, โหมด No Return ที่คุ้มค่ากับเงินที่จ่ายไป แต่เรื่องงานภาพกับประสิทธิภาพกลับอัปเกรดเพียงเล็กน้อย แต่มันก็เป็นการปรับปรุงหนึ่งในเกมที่ดีที่สุดของยุค PS4</p>\n<p><strong><a href=\"https://www.levelup.com/PlayStation-5/juegos/767598/The-Last-of-Us-Part-II-Remastered/review\">LevelUp</a> 7.5/10</strong> : เป็นเกมเวอร์ชันที่ดีและสมบูรณ์ที่สุด แม้งานภาพจะไม่ได้เปลี่ยนแปลงไปเท่าไหร่ แต่เนื้อหาเสริมที่มีเพิ่มมานั้นมีค่าสำหรับคนที่ต้องการอยู่ในโลกของ The Last of Us มากขึ้น แต่รู้สึกเหมือนว่าเกมเวอร์ชันนี้ออกมาเพื่อเพิ่มยอดขาย และเกาะกระแสของซีรีส์บน HBO</p>\n<p><img alt=\"No Description\" src=\"https://www.blognone.com/sites/default/files/externals/945caa4d02dd64aed9a3f3ac899e5e8d.jpg\" /></p>\n<p><strong><a href=\"https://www.kakuchopurei.com/2024/01/the-last-of-us-remastered-2-review/\">Kakuchopurei</a> 70/100</strong> : ถ้าคุณเคยเล่น The Last of Us Part II มาก่อน และอยากเล่นเกมที่ 60fps และไม่ซีเรียสกับการเล่นเกมแนวแอคชั่น Roguelike ที่ใช้ระบบคราฟต์และต่อสู้เอาชีวิตรอดแบบเดียวกับเกมนี้ แนะนำให้รอซื้อตอนลดราคาหรือรอเวอร์ชัน PlayStation Plus  แต่ถ้าใจร้อนหรือไม่เคยเล่นมาก่อน เกมนี้ก็ยังคุ้มค่าที่จะเล่น แม้ว่าเนื้อเรื่องอาจสร้างความขัดแย้งและไม่ซับซ้อนเท่าภาคแรก แต่อย่างน้อยก็มีระบบยิงปืนและบรรยากาศสยองขวัญเอาชีวิตรอดที่ยอดเยี่ยมช่วยกลบจุดด้อยอื่นไปได้</p>\n<p><strong><a href=\"https://play.co.rs/2024/01/16/skupa-ova-magla-the-last-of-us-part-ii-remastered-recenzija/\">PLAY! Zine</a> 4/10</strong> : มันไม่ใช่การรีมาสเตอร์ มันแค่มีฟีเจอร์ใหม่สองสามอย่างที่น่าจะแจกฟรีมากกว่า โหมด No Return น่าเบื่อ เหมือนเล่นซ่อนแอบแล้วก็เดินต่อเฉย ๆ ระบบต่อสู้ของ TLOU ดั้งเดิมเข้ากับเนื้อเรื่องได้ดี แต่ No Return กลับไม่ใช่เลย ในแง่กราฟิกแทบมองไม่เห็นความต่าง ยิ่งถ้าไม่ได้เล่นมานานยิ่งไม่เห็นใหญ่ แถมยังมีบั๊กใหม่ ๆ เพียบ (ทะลุพื้น หายแขนหายขา ฯลฯ) The Lost Chapter ที่เสริมมานั้นก็ดูดีตรงได้เห็นเบื้องหลังทีมพัฒนา แต่แทบจะเล่นอะไรไม่ได้เพราะยังเป็นช่วงต้น ๆ ของการพัฒนา ควรจะเป็น DLC ฟรีให้แฟน ๆ แทนไม่ใช่มาฟาดหัวเอาเงินอย่างนี้ แนะนำว่า Naughty Dog ควรเอาอย่าง Santa Monica Studios บ้างเถอะ</p>\n<p><img alt=\"No Description\" src=\"https://www.blognone.com/sites/default/files/externals/0d57dc09623cfbfc187e23ec355ccb09.jpg\" /></p>\n<p>เกม The Last of Us Part II Remastered วางจำหน่ายบน PlayStation 5 เท่านั้นราคาเต็ม 1,690 บาท สำหรับคนที่มีเกมเวอร์ชันต้นฉบับอยู่แล้วสามารถอัปเกรดได้ในราคา 400 บาท</p>\n<p>ที่มา - <a href=\"https://www.metacritic.com/game/the-last-of-us-part-ii-remastered/\">Metacritic</a> และ <a href=\"https://opencritic.com/game/15907/the-last-of-us-part-ii-remastered\">Opencritic</a></p>\n</div></div></div><div><div>Topics: </div><div><div><a href=\"/topics/the-last-of-us\">The Last of Us</a></div><div><a href=\"/topics/games\">Games</a></div><div><a href=\"/topics/playstation\">PlayStation</a></div><div><a href=\"/topics/ps5\">PS5</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"332854f6ab6bfb87820c47a563a689828f64bf344b1e36c1a2592dd93da1f2d8","category":"Thai"}
{"title":"IDC ประเมิน การใช้จ่ายด้าน AI ปีนี้แตะ 1.54 แสนล้านดอลลาร์ คาดโตถึง 3 แสนล้าน ในปี 2026","link":"https://www.blognone.com/node/132937","date":1678320808000,"content":"<div><div><div><p>IDC ออกรายงานพยากรณ์การใช้จ่ายด้าน AI ขององค์กรทั่วโลก ซึ่งรวมทุกอย่างตั้งแต่ฮาร์ดแวร์ ซอฟต์แวร์ และบริการต่าง ๆ ที่จะนำมาสร้างระบบที่มี AI เป็นศูนย์กลาง (AI-centric) คาดว่าปีนี้จะแตะ 1.54 แสนล้านดอลลาร์ เพิ่มขึ้น 26.9% จากปี 2022 และที่ค่าเฉลี่ยเติบโตระดับ 27% ต่อปี จะทำให้การใช้จ่ายด้าน AI นี้ สูงกว่า 3 แสนล้านดอลลาร์ ในปี 2026</p>\n<p>Mike Glennon นักวิจัยอาวุโสของ IDC ให้ความเห็นว่า AI ถูกนำมาใช้ในองค์กรได้หลายอย่าง ทั้งสร้างบริการผู้ช่วยเสมือน งานอัตโนมัติที่สามารถทำซ้ำได้ ระบบแนะนำสำหรับลูกค้าแต่ละคน ไปจนถึงเป็นเครื่องมือช่วยในการตัดสินใจด้วยข้อมูลภายในองค์กร</p>\n<p>ข้อมูลของ IDC พบว่ามากกว่า 1 ใน 4 ของการใช้จ่ายด้าน AI จะเน้นไปที่การสร้างระบบผู้ช่วยบริการลูกค้า กับระบบแนะนำสินค้า ส่วนแนวโน้มในอนาคต รูปแบบ AI ที่จะมีการใช้งานมากขึ้น เช่น การปรับปรุงการทำงานของระบบไอที, ระบบตรวจจับและวิเคราะห์ความผิดปกติ กลุ่มธุรกิจที่มีการลงทุนด้าน AI สูงในปีที่ผ่านมาคือ การเงิน และค้าปลีก ส่วนอุตสาหกรรมที่มีแนวโน้มใช้ AI มากขึ้น คือ บริการโดยผู้เชี่ยวชาญ (Professional Services) และกระบวนการการผลิต</p>\n<p>ที่มา: <a href=\"https://www.idc.com/getdoc.jsp?containerId=prUS50454123\">IDC</a></p>\n<p><img alt=\"No Description\" src=\"https://www.blognone.com/sites/default/files/externals/329b670a7732e7457cdba072ae2a8f2c.png\" /></p>\n</div></div></div><div><div>Topics: </div><div><div><a href=\"/topics/idc\">IDC</a></div><div><a href=\"/topics/market-research\">Market Research</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"490b3937e7dd89ebe8c00dc129addbdf1ebe4aff1f458146693da0","entryHash":"c04705285ae1f8681dd777d9aa464dc6ad844c696dc11e00909569","category":"Thai"}
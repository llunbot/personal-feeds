{"title":"ข้อมูลเพิ่มเติม - เกิดอะไรขึ้นกับ OpenAI ในวันที่บอร์ดตัดสินใจไล่ Sam Altman และเขาเจรจากลับมาอย่างไร","link":"https://www.blognone.com/node/137172","date":1702205186000,"content":"<div><div><div><p>The New York Times รวบรวมข้อมูลจากแหล่งข่าวต่าง ๆ สรุปลำดับเหตุการณ์เซอร์ไพรส์วงการ Tech เมื่อเดือนที่แล้ว ที่ Sam Altman ซีอีโอและผู้ร่วมก่อตั้ง OpenAI ถูกบอร์ดลงมติไล่ออกจากบริษัท และจากนั้นไม่กี่วันหลังความวุ่นวายที่เกิดขึ้น เขาก็กลับมาเป็นซีอีโออีกครั้ง พร้อมการเปลี่ยนแปลงโครงสร้างบอร์ดใหม่</p>\n<p>บางเรื่องอาจจะทราบอยู่แล้ว แต่บางเรื่องก็เป็นเรื่องใหม่</p>\n<p><strong>17 พฤศจิกายน</strong> ช่วงกลางวัน Sam Altman อยู่ที่โรงแรมในลาสเวกัส เพื่อรอชมการแข่งขัน Formula 1 ในสุดสัปดาห์ เขาล็อกอินเข้า Zoom เพื่อคุยประจำวันกับ Ilya Sutskever หัวหน้าฝ่าย Scientist และหนึ่งในบอร์ดบริษัท แต่ Sam ก็พบว่าวันนี้มีบอร์ดอิสระอีก 3 คน อยู่ในห้องประชุมด้วย</p>\n<p>หนึ่งวันก่อนหน้านี้ ทั้ง 4 คนได้หารือกันมาก่อน และมีมติไล่ Sam ออก <a href=\"https://www.blognone.com/node/136804\">วันนี้คือการแจ้งข่าว</a> ซึ่งท่าทีแรกของ Sam ต่อเรื่องนี้นั้น เขาถามกลับไปว่า \"แล้วผมช่วยอะไรได้บ้าง?\" ซึ่งบอร์ดก็บอกว่าต้องการให้เขาสนับสนุนซีอีโอชั่วคราวคนใหม่อย่างเต็มที่ ในตอนนั้น Sam ตอบตกลง</p>\n<p><img src=\"https://www.blognone.com/sites/default/files/externals/ccb6b3682e476081ee10c76577bcd9eb.jpg\" /></p>\n<p>จากนั้นข่าวก็แพร่กระจายไปอย่างรวดเร็ว โดยเฉพาะกับ Satya Nadella ซีอีโอไมโครซอฟท์ ผู้ลงทุนรายสำคัญใน OpenAI ส่วน For-Profit ที่เพิ่งทราบข่าวพร้อมกับทุกคน <a href=\"https://www.blognone.com/node/137055\">แม้เขาต่อสายตรง</a>หา Adam D'Angelo ซีอีโอ Quora ที่เป็นหนึ่งในบอร์ด OpenAI ด้วย แต่ก็ไม่ได้คำตอบที่ชัดเจน</p>\n<p>Brian Chesky ซีอีโอ Airbnb เป็นคนแรก ๆ ที่สามารถติดต่อกับ Sam ได้ หลังมีข่าวออกมา ทั้งสองคนรู้จักและสนิทกันมาตั้งแต่ใน Y Combinator ซึ่ง Brian ก็ถาม Sam ว่าทำไมเขาถึงถูกไล่ออก Sam บอกว่าอาจเพราะเขาก็คือคนที่ไม่แน่นอน แบบที่ทุกคนก็เป็นกัน</p>\n<p>ที่สำนักงานใหญ่ OpenAI ก็เกิดการประท้วงขนาดย่อมจากพนักงาน พวกเขาต้องการคำถามว่าทำไม Sam ถูกไล่ออก เริ่มมีคำขู่จากพนักงานให้บอร์ดที่ลงมตินี้ลาออก ไม่อย่างนั้นพวกเขาเองที่จะลาออกจากที่นี่แทน</p>\n<p>ข่าวนี้ก็ไปถึงหู Sam ทำให้เขามั่นใจมากขึ้นว่ามีคนพร้อมสนับสนุน เขาคุยกับ Brian ทันทีเรื่องการ<a href=\"https://www.blognone.com/node/136820\">ตั้งสตาร์ทอัพใหม่</a>ขึ้นมา แต่ Brian และ Ron Conway นักลงทุนในซิลิคอลวัลเลย์อีกคน ยังไม่เห็นด้วยกับวิธีการนี้ ทั้งคู่แนะนำให้ Sam กลับไปที่ OpenAI เพื่อเจรจาขอตำแหน่งซีอีโอคืน</p>\n<p><img src=\"https://www.blognone.com/sites/default/files/externals/8ecbd74cda29a130ab73cbb538c9dece.jpg\" /></p>\n<p><strong>18 พฤศจิกายน</strong> Sam บินกลับมาที่บ้านในซานฟรานซิสโก เขาได้รับโทรศัพท์ตั้งแต่เช้าจาก Adam และ Tasha McCauley สองบอร์ดอิสระของ OpenAI บอกว่าต้องการให้ Sam เข้ามาช่วยสะสางปัญหาให้กับ OpenAI</p>\n<p>แหล่งข่าวบอกว่าทันทีที่ข่าวไล่ Sam แพร่ออกไป ลูกค้าหลายรายแจ้งความประสงค์ต้องการ<a href=\"https://www.blognone.com/node/136867\">ขอย้ายบริการไปรันกับผู้ให้บริการ AI รายอื่น</a> นอกจากนี้ยังมีข่าวว่ากูเกิลได้ทยอยทาบทามพนักงาน OpenAI หลายคนทันที ประเด็นนี้ทำให้บอร์ดบริษัทกังวลต่ออนาคตข้างหน้า</p>\n<p>พนักงาน OpenAI มากกว่า 20 คน เดินทางไปที่บ้าน Sam รวมทั้ง Mira Murati ซีทีโอที่ถูกแต่งตั้งเป็นซีอีโอชั่่วคราว ทั้งหมดพูดคุยกันถึงการกดดันบอร์ดให้พิจารณารับ Sam กลับมาเป็นซีอีโออีกครั้ง รวมทั้งไอเดียต่าง ๆ ในการเปลี่ยนโครงสร้างบอร์ด</p>\n<p>ในวันเดียวกัน Satya Nadella ซีอีโอไมโครซอฟท์ ที่ตอนแรกสงสัยว่า Sam อาจทำอะไรไม่ถูกต้อง แต่เมื่อแน่ใจว่าไม่ใช่เรื่องร้ายแรง เขาโทรหา Sam และยื่นข้อเสนอให้มาทำงานไมโครซอฟท์ ตอนนั้น Sam ยังไม่ตอบตกลง แต่เห็นได้แล้วว่าเขามีทางเลือกครบถ้วน</p>\n<p><img src=\"https://www.blognone.com/sites/default/files/externals/30566edb64b90da0222470219a81ac76.jpg\" /></p>\n<p><strong>19 พฤศจิกายน</strong> Sam และกลุ่มพนักงานมั่นใจมากว่าบอร์ดจะยอมรับเขากลับมาเป็นซีอีโอ โดยยื่นคำขาดว่าบอร์ดทั้งหมดต้องลาออกภายในเวลา 10 นาฬิกา ไม่อย่างนั้นพนักงานจะพร้อมใจกันลาออกเอง</p>\n<p>เขา<a href=\"https://www.blognone.com/node/136829\">ปรากฏตัว</a>ที่สำนักงานใหญ่ OpenAI และเริ่มการเจรจากับบอร์ดบริษัท</p>\n<p>การเจรจามีประเด็นสำคัญคือทั้งสองฝ่ายต้องตกลงรายชื่อบอร์ดชุดใหม่ร่วมกันให้ได้ ตัวอย่างชื่อที่ถูกระบุเช่น Penny Pritzker อดีตรัฐมนตรีว่าการกระทรวงพาณิชย์สมัยประธานาธิบดี Barack Obama, Diane Greene ผู้ก่อตั้ง VMware รวมถึงบอร์ดยืนยันว่าแม้มีบอร์ดชุดใหม่ แต่ Sam ต้องไม่มีตำแหน่งในบอร์ดอีกต่อไป ซึ่งผลก็คือการเจรจาไม่สามารถหาข้อสรุปร่วมกันได้ นำมาสู่<a href=\"https://www.blognone.com/node/136841\">ประกาศในวันนั้น</a>ว่าบอร์ดจะตั้ง Emmett Shear มาเป็นซีอีโอชั่วคราวคนใหม่แทน Mira ประกาศนี้ใน Slack ของ OpenAI ได้รับการตอบรับจากพนักงานด้วยอีโมจินิ้วกลางจำนวนมาก</p>\n<p>Sam เดินออกจากสำนักงาน OpenAI และบอกกับทุกคนตอนนั้นว่าเขาจะไปทำงานที่ไมโครซอฟท์ ขณะที่ Anna Brockman ภรรยาของ Greg Brockman อดีตประธานบอร์ด OpenAI ที่ลาออกตาม Sam ก็มาที่สำนักงาน OpenAI วันนั้นเช่นกัน พูดคุยและร้องไห้กับ Ilya Sutskever หนึ่งในบอร์ดที่ไล่ Sam ออก <a href=\"https://www.blognone.com/node/136866\">ขอให้เขาให้เปลี่ยนความคิด</a></p>\n<p>คืนวันนั้น Satya <a href=\"https://www.blognone.com/node/136842\">ประกาศว่า Sam จะมาร่วมงานกับไมโครซอฟท์</a></p>\n<p><img src=\"https://www.blognone.com/sites/default/files/externals/7f97ee8f7c54239a0b37ad2ea01506a1.jpg\" /></p>\n<p><strong>20 พฤศจิกายน</strong> Adam D'Angelo รับโทรศัพท์เวลา 4:30น. จากพนักงาน OpenAI คนหนึ่ง ปลายสายบอกว่าหากเขาไม่ลาออกจากบอร์ด OpenAI ภายใน 30 นาที ... บริษัทนี้กำลังจะพัง นั่นทำให้เขาพบว่าการตัดสินใจเมื่อวานนี้ทำให้ทุกอย่างแย่ลง พนักงาน OpenAI เกือบทั้งบริษัท<a href=\"https://www.blognone.com/node/136849\">ร่วมลงชื่อประท้วง</a>ให้บอร์ดลาออก ซึ่งรวมทั้ง Ilya ด้วย</p>\n<p><strong>21 พฤศจิกายน</strong> Adam นัดคุยกับ Sam อีกครั้ง พร้อมเสนอชื่อกรรมการบอร์ดใหม่ โดยมี Larry Summers อดีตรัฐมนตรีกระทรวงการคลังสหรัฐฯ รวมอยู่ด้วย Adam เชื่อว่าตัวเลือกนี้จะทำให้ Sam ยอมรับเงื่อนไขที่เขาต้องไม่มีตำแหน่งในบอร์ด ซึ่งก็เป็นจริงเพราะ Sam เห็นด้วย ข้อตกลงเพิ่มเติมคือการให้ตำแหน่งบอร์ดอิสระ ที่ทำหน้าที่สังเกตการณ์เท่านั้นเพิ่มเข้ามา</p>\n<p>เมื่อตกลงกันได้ คืนนั้น OpenAI จึง<a href=\"https://www.blognone.com/node/136887\">ประกาศว่า Sam จะกลับมาเป็นซีอีโอ</a>อีกครั้ง พร้อมตั้งบอร์ดชุดแรก 3 คนคือ Larry, Adam และ Bret Taylor อดีตซีอีโอ Salesforce รวมทั้งให้เก้าอี้กับไมโครซอฟท์ส่งตัวแทนเป็นบอร์ดสังเกตการณ์ ขณะที่บอร์ดเดิมคนอื่นนอกจาก Adam ทั้งหมดจะลาออก</p>\n<p><img src=\"https://www.blognone.com/sites/default/files/externals/bd20374223f29d4d268fc7c4f4aef044.png\" /></p>\n<p>ที่มา: <a href=\"https://www.nytimes.com/2023/12/09/technology/openai-altman-inside-crisis.html\">The New York Times</a></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/sam-altman\">Sam Altman</a></div><div><a href=\"/topics/new-york-times\">New York Times</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5a6dc40111c236b9756da6e96374ea92ec54387acbaff6168060cdd7f48c8569","category":"Thai"}
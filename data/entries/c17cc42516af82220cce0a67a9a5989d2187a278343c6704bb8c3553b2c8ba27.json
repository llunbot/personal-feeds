{"title":"Windows Central พยากรณ์ Xbox จะแทบไม่มีเกมเอ็กซ์คลูซีฟเหลือ, ไมโครซอฟท์จะเปิดให้ผู้ผลิตเจ้าอื่นมาทำ Xbox ด้วย","link":"https://www.blognone.com/node/143798","date":1734921436000,"content":"<div><div><div><p>Jez Corden บรรณาธิการบริหารของ Windows Central ผู้มีประวัติข้อมูลหลุดสายไมโครซอฟท์แม่นยำหลายครั้ง ให้ข้อมูลว่าแผนการในอนาคตของ Xbox จะแทบไม่มีเกมเอ็กซ์คลูซีฟของตัวเองเหลือแล้ว หลัง<a href=\"https://www.blognone.com/node/138327\">เริ่มปรับยุทธศาสตร์นำเกมลง PlayStation ตั้งแต่ปี 2024 เป็นต้นมา</a></p>\n<p>สิ่งที่ผู้บริหารของไมโครซอฟท์พูดไว้คือจะพิจารณานำเกมลง PlayStation เป็นเกมๆ ไป โดยเกมล่าสุดของไมโครซอฟท์ที่ประกาศลง PlayStation คือ <a href=\"https://www.blognone.com/node/141578\">Indiana Jones and the Great Circle</a> และ The Outer Worlds 2 แต่แหล่งข่าวของ Corden ชี้ว่าเกมเกือบทั้งหมดของไมโครซอฟท์จะไม่เป็นเอ็กซ์คลูซีฟ Xbox และจะมีส่วนน้อยๆ มากๆ เท่านั้นที่เป็นเอ็กซ์คลูซีฟ</p>\n<p><img alt=\"No Description\" src=\"https://www.blognone.com/sites/default/files/externals/51673895a32b3472d05b81b26805ae45.jpg\" /></p>\n<p>Corden ยังพยากรณ์ว่า ไมโครซอฟท์จะยังทำฮาร์ดแวร์ Xbox ของตัวเองต่อไป แต่เน้นจับตลาดกลุ่มฮาร์ดคอร์เกมเมอร์ (ที่ไม่ขยายเพิ่มแล้ว) เท่านั้น แต่แนวทางใหม่ของไมโครซอฟท์ตามยุทธศาสตร์ <a href=\"https://www.blognone.com/node/143134\">อุปกรณ์ทุกอย่างคือ Xbox</a> จะเปิดให้ผู้ผลิตฮาร์ดแวร์รายอื่นๆ เข้ามาผลิตฮาร์ดแวร์คอนโซล Xbox ได้ด้วย ซึ่งเป็นแนวทางเดียวกับที่เราจะเห็น <a href=\"https://www.blognone.com/node/143754\">Lenovo เปิดตัวอุปกรณ์ SteamOS ในงาน CES 2025</a> และมีตัวแทนของไมโครซอฟท์ร่วมขึ้นเวทีด้วย</p>\n<p>Corden ชี้ว่าไมโครซอฟท์มีผู้บริหารตำแหน่ง Xbox hardware ecosystem คือ Roanne Sones ที่ย้ายมาจากทีม Windows OEM มีความเชี่ยวชาญเรื่องความสัมพันธ์กับพาร์ทเนอร์ผู้ผลิตพีซี และเราน่าจะได้เห็นผลงานของ Sones ออกสู่ตลาดกันในไม่ช้า</p>\n<p>Phil Spencer ผู้บริหารสูงสุดของสายงานเกม <a href=\"https://www.blognone.com/node/138929\">เคยบอกใบ้ทิศทางนี้แล้วว่าอยากเห็น Epic Games Store มาเปิดบน Xbox</a> จึงมีความเป็นไปสูงได้ว่าไมโครซอฟท์จะเปิดตัวระบบปฏิบัติการ Xbox มากขึ้น มีความเป็น Windows มากขึ้น (The Windowsification of Xbox) เพื่อให้พอร์ตเกมมาลงได้ง่าย (หรืออาจไม่ต้องพอร์ต รันเกมพีซีได้เลย) และมีร้านขายเกมหลายๆ ร้านมาเปิดบน Xbox เพื่อเพิ่มทางเลือกให้เกมเมอร์ สุดท้ายแล้ว Xbox กับเกมพีซีจะมุ่งหน้าเข้าหากันเรื่อยๆ เพราะแทบไม่มีความแตกต่างกันแล้ว</p>\n<p>ที่มา - <a href=\"https://www.windowscentral.com/gaming/xbox/inside-the-risky-strategy-that-will-define-xboxs-next-decade\">Windows Central</a>, <a href=\"https://www.windowscentral.com/gaming/xbox/predicting-the-actually-very-exciting-future-of-xbox-hardware\">Windows Central</a></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c17cc42516af82220cce0a67a9a5989d2187a278343c6704bb8c3553b2c8ba27","category":"Thai"}
{"title":"Automattic เปิดข้อเสนอ ให้ WP Engine จ่ายเงิน 8% ของรายได้ เป็นค่าใช้ WordPress - WP Engine ฟ้องกลับแล้ว","link":"https://www.blognone.com/node/142352","date":1727931811000,"content":"<div><div><div><p><a href=\"https://www.blognone.com/node/142141\">ศึกในวงการ WordPress</a> ระหว่าง Automattic ของ Matt Mullenweg ซึ่งเป็นผู้ก่อตั้ง WordPress และให้บริการ wordpress.com กับ WP Engine บริษัทโฮสติ้ง WordPress ยังดำเนินต่อไป ล่าสุด Automattic ได้<a href=\"https://automattic.com/2024/10/01/wpe-terms/\">เผยแพร่</a>ข้อตกลงที่เสนอให้กับ WP Engine เมื่อวันที่ 20 กันยายน เพื่อยืนยันว่าไม่ใช่<a href=\"https://www.blognone.com/node/142150\">การขู่เรียกเงิน</a>แบบที่ WP Engine ระบุ</p>\n<p>ข้อตกลงนี้ Automattic อนุญาตให้ WP Engine ใช้เครื่องหมายการค้า WordPress และ WooCommerce ได้ โดยมีเงื่อนไขที่ให้ WP Engine เลือกระหว่าง (1) จ่ายส่วนแบ่ง 8% ของรายได้ให้ Automattic (2) ทำข้อตกลง 8% ของรายได้ แต่สามารถจ่ายเป็นเงินเดือนให้พนักงาน WP Engine ที่มาร่วมพัฒนาในโครงการ WordPress.org หรือ (3) ผสมการจ่ายค่าธรรมเนียมจากสองข้อเสนอข้างต้น</p>\n<p>ในข้อตกลงนี้ยังระบุห้าม WP Engine พัฒนา WordPress เวอร์ชันปรับแต่งหรือ Fork ขึ้นมา กระบวนการทั้งหมดต้องทำผ่านโครงการหลักของ WordPress เท่านั้น</p>\n<p>อย่างไรก็ตาม WP Engine ก็<a href=\"https://wpengine.com/wp-content/uploads/2024/10/Complaint-WP-Engine-v-Automattic-et-al.pdf\">ตัดสินใจฟ้องกลับ</a>ทั้ง Automattic และ Matt Mullenweg โดยยื่นคำร้องต่อศาลแคลิฟอร์เนีย ระบุว่า Mullenweg ไม่ได้ทำตามสัญญาที่จะให้ WordPress เป็นโครงการโอเพนซอร์สที่นักพัฒนามีอิสระในการปรับแก้ไขอย่างแท้จริง ในช่วง 10 วันที่ผ่านมาเขายังแสดงให้เห็นถึงความขัดแย้งทางผลประโยชน์ และการคุกคามที่ลดความน่าเชื่อถือของชุมชนนักพัฒนา</p>\n<p>เมื่อสัปดาห์ที่แล้ว WordPress.org ได้<a href=\"https://www.blognone.com/node/142218\">บล็อกการเข้าถึง</a>ทรัพยากรจากเซิร์ฟเวอร์ของ WP Engine เพื่อเป็นการตอบโต้</p>\n<p>ที่มา: <a href=\"https://www.theverge.com/2024/10/2/24260158/automattic-demand-wp-engine-revenue-wordpress-battle\">The Verge</a> และ <a href=\"https://techcrunch.com/2024/10/02/wp-engine-sues-automattic-and-wordpress-co-founder-matt-mullenweg/\">TechCrunch</a></p>\n<p><img src=\"https://www.blognone.com/sites/default/files/externals/9b3ad188f1e661a5734e02d40365c7a3.png\" /></p>\n</div></div></div><div><div>Topics: </div><div><div><a href=\"/topics/wordpress\">WordPress</a></div><div><a href=\"/topics/lawsuits\">Lawsuits</a></div><div><a href=\"/topics/cms\">CMS</a></div><div><a href=\"/topics/open-source\">Open Source</a></div><div><a href=\"/topics/trademark\">Trademark</a></div><div><a href=\"/topics/automattic\">Automattic</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"02a485ed8ee5209492dfbc1bafc69a646b9f6a4868208ca1a3083c2359015754","category":"Thai"}
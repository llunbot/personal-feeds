{"title":"Andrew Ng and Small Data AI","link":"https://markpeak.net/andrew-ng-small-data-ai/","date":1682578117000,"content":"<p>buzzword ยอดนิยมของโลกไอทีในรอบหลายปีที่ผ่านมา ย่อมมีคำว่า Big Data ติดอันดับอยู่เสมอ และคำใหม่ที่กำลังมาแรงคือ AGI (artificial general intelligence)</p>\n<p>ทั้งสองคำนี้ส่งเสริมซึ่งกันและกัน เรามักเห็นการพูดถึงการนำปริมาณข้อมูลขนาดใหญ่มากขึ้นเรื่อยๆ (ใหญ่แค่ไหนก็ไม่ทราบชัด) นำมาเทรน AI ที่ฉลาดขึ้นเรื่อยๆ จนสุดท้ายมันจะกลายร่างเป็น AGI เข้าสักวัน</p>\n<p>แต่มีบุคคลหนึ่งที่ปฏิเสธแนวทางที่ว่านี้ เขาคือ Andrew Ng ผู้ยิ่งใหญ่อีกคนของโลก AI และน่าจะเป็น “อาจารย์” ของวงการ AI ที่มีลูกศิษย์มากที่สุดในโลก (จาก<a href=\"https://www.coursera.org/instructor/andrewng\">คอร์สของเขาใน Coursera</a> ที่ตัวเลขในระบบบอกว่ามีคนเรียน 6.4 ล้านคน)</p>\n<p></p>\n<p>ประวัติของ Andrew Ng ก็ไม่ธรรมดา เขาเป็นหนึ่งในผู้ก่อตั้ง Google Brain, ผู้ร่วมก่อตั้ง Coursera, หัวหน้านักวิจัย Baidu และที่ผมเพิ่งรู้จาก<a href=\"https://open.spotify.com/episode/0Io6UdvlVUQr6H3pzTLRFb?si=LmwSmVfJTnWHVBHv4IPm_A\">บทสัมภาษณ์เขา</a>คือ เขามีเอี่ยวกับโครงการเฮลิคอปเตอร์บนดาวอังคารด้วย เพราะ<a href=\"https://phys.org/news/2008-09-stanford-autonomous-helicopters.html\">เคยมีงานวิจัยเรื่องการบินอัตโนมัติด้วย AI</a> และลูกศิษย์ PhD คนแรกของเขาคือ <a href=\"https://en.wikipedia.org/wiki/Pieter_Abbeel\">Pieter Abbeel</a> ก็เป็นหัวเรี่ยวหัวแรงในวงการนี้</p>\n<p>คนระดับ Andrew Ng ที่สามารถเรียกได้เต็มปากว่าเป็นหนึ่งใน godfather ของวงการ AI จะหันไปทำอะไร “ใหญ่ๆ” แบบ OpenAI สร้างโมเดล GPT คงไม่ใช่เรื่องน่าแปลกใจนัก</p>\n<p>แต่สิ่งที่เขาเลือกทำหลังออกจาก Baidu ในปี 2017 กลับเป็นทางตรงข้ามเลย เขาไปก่อตั้งบริษัทชื่อ <a href=\"https://landing.ai/\">Landing AI</a>  ซึ่งเลือกทำ AI แบบเฉพาะทางแทน นั่นคืองานสายวิเคราะห์ภาพ (computer vision) เจาะกลุ่มลูกค้าอุตสาหกรรม</p>\n<p><img loading=\"lazy\" src=\"https://markpeak.net/wp-content/uploads/2023/04/img_What_Is_Data-Centric_AI.png\" alt width=\"760\" height=\"389\" srcset=\"https://markpeak.net/wp-content/uploads/2023/04/img_What_Is_Data-Centric_AI.png 760w, https://markpeak.net/wp-content/uploads/2023/04/img_What_Is_Data-Centric_AI-300x154.png 300w, https://markpeak.net/wp-content/uploads/2023/04/img_What_Is_Data-Centric_AI-700x358.png 700w\" /></p>\n<p>แนวคิดของ Andrew Ng เรียกว่า <a href=\"https://landing.ai/data-centric-ai/\">Data-Centric AI</a> ซึ่งเขาอธิบายไว้ใน<a href=\"https://mitsloan.mit.edu/ideas-made-to-matter/why-its-time-data-centric-artificial-intelligence\">บทสัมภาษณ์กับ MIT Sloan</a> ได้ครบถ้วนเห็นภาพดี</p>\n<p>Data-Centric AI คือการมองว่า การแข่งกันที่ระดับโมเดลของ AI (compute/code) นั้นไม่ได้ช่วยเพิ่มประสิทธิภาพของผลลัพธ์อีกมากนักแล้ว เราควรมาสนใจเรื่องคุณภาพของข้อมูล (data) ที่ใช้เทรนโมเดลแทนดีกว่า</p>\n<p><img loading=\"lazy\" src=\"https://markpeak.net/wp-content/uploads/2023/04/img_Why_Data-Centric_Matters.png\" alt width=\"814\" height=\"531\" srcset=\"https://markpeak.net/wp-content/uploads/2023/04/img_Why_Data-Centric_Matters.png 814w, https://markpeak.net/wp-content/uploads/2023/04/img_Why_Data-Centric_Matters-300x196.png 300w, https://markpeak.net/wp-content/uploads/2023/04/img_Why_Data-Centric_Matters-768x501.png 768w, https://markpeak.net/wp-content/uploads/2023/04/img_Why_Data-Centric_Matters-700x457.png 700w\" /></p>\n<p>Andrew Ng บอกว่า บริษัทที่มีข้อมูลปริมาณมากๆ มีผู้ใช้งานเป็นหลักพันล้านคนนั้นเอาจริงๆ มีไม่เยอะเลย บริษัทพวกนี้มีทุกอย่างพร้อม มีคน มีเงิน มีข้อมูล มีทรัพยากรเครื่อง สามารถทำโมเดลขนาดใหญ่ๆ มากๆ ได้ไม่ยาก และเราเห็นการนำโมเดล AI ระดับสูงเหล่านี้ไปใช้งานในผลิตภัณฑ์อื่นๆ ของบริษัทกันมากมาย</p>\n<p>แต่ถ้าเราลองไปดูในบริษัทระดับทั่วๆ ไป เช่น โรงพยาบาล โรงงาน เรากลับไม่เห็นการนำ AI ไปใช้งานกันมากเท่าที่ควร (ทั้งที่มีประโยชน์มหาศาล) แม้เป็นงานง่ายๆ อย่างการวิเคราะห์ภาพสินค้าว่ามีปัญหา defect หรือไม่ ก็ยังไม่ค่อยมีคนใช้กัน</p>\n<blockquote><p>“If I go see a health care system or manufacturing organization, frankly, I don’t see widespread AI adoption anywhere.” This is due in part to the ad hoc way data has been engineered</p></blockquote>\n<p>เหตุผลของ Andrew Ng มองว่าเป็นเพราะบริษัทเหล่านี้มี “ข้อมูล” ไม่เยอะมาก อาจมีรูปสินค้าที่มีปัญหาเพียง 50 รูปเท่านั้น ข้อมูลเพียงเท่านี้จะนำไปเทรนให้เป็นโมเดลระดับ GPT หลายพันล้านพารามิเตอร์ได้อย่างไรกัน</p>\n<p>ปัญหาเรื่องข้อมูลที่มีจำกัด จึงกลายเป็นจุดร่วมขององค์กรขนาดเล็กจำนวนมาก ซึ่งสาเหตุมาจากวิธีการเก็บข้อมูลที่ไม่เป็นระบบนัก (ข้อมูลเดียวกันในองค์กรคนละแห่ง มีฟิลด์หรือวิธีเก็บแตกต่างกันอย่างสุดขั้ว, วิธีการ label ข้อมูลของผู้เชี่ยวชาญภาคอุตสาหกรรมแต่ละคนต่างกัน) หรือบางครั้งก็มีความจำกัดที่ตัวข้อมูลจริงๆ (เช่น ภาพ x-ray โรคหายาก มันก็มีแค่ไม่กี่ภาพเพราะมีคนป่วยไม่กี่คน)</p>\n<blockquote><p>The recipe for AI adoption in consumer software internet companies doesn’t work for many other industries, Ng said, because of the smaller data sets and the amount of customization needed.</p>\n<p>“I think what every hospital needs, what every health care system may need, is a custom AI system trained on their data,” Ng said. “Same for manufacturing. In deep visual defect inspection, every factory makes something different. And so, every factory may need a custom AI model that’s trained on pictures.”</p></blockquote>\n<p>ตัวอย่างการ label ภาพสินค้าว่ามีตำหนิหรือไม่ ผู้เชี่ยวชาญการคัดแยกเห็นตรงกันว่า ภาพซ้ายมีตำหนิชัดเจน ภาพขวาไม่มีตำหนิแน่นอน แต่ภาพตรงกลาง ความเห็นอาจแตกต่างกัน ส่งผลให้ข้อมูลที่ใช้เทรนไม่สม่ำเสมอ (inconsistent)</p>\n<p><img loading=\"lazy\" src=\"https://markpeak.net/wp-content/uploads/2023/04/img_Is_it_a_scratch.png\" alt width=\"931\" height=\"513\" srcset=\"https://markpeak.net/wp-content/uploads/2023/04/img_Is_it_a_scratch.png 931w, https://markpeak.net/wp-content/uploads/2023/04/img_Is_it_a_scratch-300x165.png 300w, https://markpeak.net/wp-content/uploads/2023/04/img_Is_it_a_scratch-768x423.png 768w, https://markpeak.net/wp-content/uploads/2023/04/img_Is_it_a_scratch-700x386.png 700w\" /></p>\n<p>เป้าหมายของ Landing AI จึงเป็นการหาวิธีให้องค์กรขนาดเล็ก ที่มีปริมาณข้อมูลจำกัด (small data) สามารถนำ AI มาช่วยทำงานได้เหมือนกัน ขอเพียงแค่ว่าสามารถสร้างข้อมูลที่มีคุณภาพ (good data) มาใช้เทรนโมเดลได้</p>\n<blockquote><p>For industries that don’t have access to tons of data, “being able to get things to work with small data, with good data, rather than just a giant dataset, that would be key to making these algorithms work,”</p></blockquote>\n<p>สิ่งที่ Landing AI ทำคือการสร้างเครื่องมือชื่อ <a href=\"https://landing.ai/platform/\">LandingLens</a> เพื่อช่วยให้องค์กรจัดการกับข้อมูลภาพของตัวเองได้ดีขึ้น เป็นกระบวนการ MLops (machine learning operations) คือไม่ใช่ทำงานที่ตัวโมเดลโดยตรง แต่ทำที่งานปฏิบัติการอื่นๆ ที่รายล้อมตัวโมเดลอยู่</p>\n<p>LandingLens จะทำคลังภาพที่เรียกว่า Defect Book เอาไว้สะสมตัวอย่างของภาพสินค้าที่มีปัญหา, มีตัวช่วยทำ label ข้อมูลกำกับแต่ละภาพ, กระบวนการนำข้อมูลไปเทรน วัดผล และเทรนซ้ำ เพื่อให้ได้ผลลัพธ์ออกมาดีที่สุด</p>\n<p>อธิบายง่ายๆ มันคือชุดเครื่องมือเกือบสำเร็จรูปที่ให้องค์กรทำโมเดล computer vision ของตัวเอง โดยไม่จำเป็นต้องมีผู้เชี่ยวชาญเรื่องโมเดล หรือแม้แต่เครื่องที่ใช้ประมวลผล ขอเพียงแค่มีโจทย์ มีภาพ ก็เข้ามาจ่ายเงินแบบ pay-per-use กับ Landing AI ได้เลย</p>\n<blockquote>\n<p>1/Landing AI is releasing our computer vision tool for anyone to use! You can label images, train a model, and deploy your model to production in minutes. Our data-centric tool then helps you improve your model quickly. Start for free at <a href=\"https://t.co/802tOScsqH\">https://t.co/802tOScsqH</a> <a href=\"https://t.co/LpWzISV0k9\">pic.twitter.com/LpWzISV0k9</a></p>\n<p>— Andrew Ng (@AndrewYNg) <a href=\"https://twitter.com/AndrewYNg/status/1628438663125401600?ref_src=twsrc%5Etfw\">February 22, 2023</a></p></blockquote>\n<p></p>\n<p>สิ่งที่ Andrew Ng ทำไม่ได้ซับซ้อนแบบพวกโมเดล LLM ขนาดใหญ่ (ทั้งที่แกเคยทำงานวิจัยยิ่งใหญ่ๆ มา) แต่เป็นการประยุกต์ใช้งานที่ระดับปลายทางแล้ว จึงน่าสนใจมากว่าแกเห็นช่องว่างอะไร ถึงมาทำแนวนี้</p>\n<p>สิ่งที่พอวิเคราะห์ได้คือ Andrew Ng ทำผลิตภัณฑ์ที่มีกลุ่มเป้าหมายชัดเจนมากๆ (computer vision สำหรับลูกค้าภาคอุตสาหกรรม) เขาน่าจะเห็นว่าในตลาดมีโอกาสแบบนี้เยอะมาก (ลูกค้ารายย่อยแต่จำนวนมากๆ) ก็คงต้องรอดูกันว่าเขาและ Landing AI จะประสบความสำเร็จแค่ไหน เพราะปัจจุบันมีบริษัทที่ทำด้าน MLops มากมาย และมีบริษัทที่ทำผลิตภัณฑ์แข่งกับ Landing AI เป็นจำนวนมาก</p>\n<blockquote><p>“I see lots of, let’s call them $1 million to $5 million projects, there are tens of thousands of them sitting around that no one is really able to execute successfully,” Ng said. “Someone like me, I can’t hire 10,000 machine learning engineers to go build 10,000 custom machine learning systems.”</p></blockquote>\n<p>ก็น่าสนใจว่าในโลกที่เน้นอะไรใหญ่ๆ อลังๆ เรากลับเห็นคนที่มีโปรไฟล์ระดับนี้ หันไปจับตลาดสิ่งที่เล็กๆ แต่มีจำนวนมากแทน</p>\n<p>ในคลิป TED Talk ด้านล่าง Andrew เปรียบเทียบกับโลกยุคอดีต ที่มีแค่ “พระ” หรือ “นักบวช” เท่านั้นที่สามารถเข้าถึงทักษะการอ่าน-เขียนได้ ทักษะเหล่านี้ถูกจำกัดไว้ที่คนระดับสูงเท่านั้น เหมือนกับโลก AI ทุกวันนี้ที่ทักษะยังจำกัดอยู่กับวิศวกร machine learning ระดับสูงเช่นกัน เป้าหมายของเขาคือ “ปลดล็อค” ทักษะพวกนี้ออกมาให้คนจำนวนมากใช้งานได้ (democratizing access)</p>\n<p></p>\n<p>หมายเหตุ: นอกจาก Landing AI แล้ว Andrew Ng ยังมีอีกโปรเจคคือ <a href=\"https://www.deeplearning.ai/\">DeepLearning.ai</a> ที่เน้นเรื่องการอบรม รวมถึงไปลงทุนในบริษัทสตาร์ตอัพ AI อื่นๆ อีกมากด้วย</p>The post <a href=\"https://markpeak.net/andrew-ng-small-data-ai/\">Andrew Ng and Small Data AI</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"bc9b79abb983bce18206c9af0ffa96c5c27823b1bc53650ba7e6a66fc12e60c3","category":"Thai"}
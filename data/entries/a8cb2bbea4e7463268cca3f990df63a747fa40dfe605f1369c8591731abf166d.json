{"title":"New York Times ระบุ OpenAI ดูดวิดีโอ YouTube กว่าล้านชั่วโมงไปแปลงเป็นข้อความฝึก AI","link":"https://www.blognone.com/node/139119","date":1712545059000,"content":"<div><div><div><p>New York Times อ้างแหล่งข่าวไม่เปิดเผยตัว 3 คน ระบุว่า OpenAI ดูดวิดีโอ YouTube มากกว่าล้านชั่วโมงเพื่อไปฝึก GPT-4 แม้ว่าทีมงานภายในจะมีความกังวลว่าการทำเช่นนี้จะเป็นการละเมิดข้อตกลงการใช้งานของ YouTube</p>\n<p>ที่ผ่านมาผู้พัฒนาปัญญาประดิษฐ์ในกลุ่ม LLM ต้องการข้อความจำนวนมากเพื่อมาฝึกปัญญาประดิษฐ์ และที่สำคัญข้อความเหล่านั้นต้องเป็นคอนเทนต์คุณภาพสูงเชื่อถือได้ เพื่อฝึกปัญญาประดิษฐ์ให้ตอบเฉพาะข้อมูลที่ถูกต้อง ทาง OpenAI เองก็มีโครงการซื้อคอนเทนต์เหล่านี้อยู่ โดยมี<a href=\"https://www.blognone.com/node/137513\">ข่าวหลุดออกมาว่าราคาประมาณ 1-5 ล้านดอลลาร์ต่อปี</a></p>\n<p>ข้อมูลที่ใช้ฝึกปัญญาประดิษฐ์ที่ผ่านมามักใช้ชุดข้อมูลไม่ต่างกันมากนัก โดยอาศัยชุดข้อมูลที่ดูดมาจากเว็บจำนวนมาก บางกลุ่มวิจัยเน้นข้อมูลจาก Wikipedia ที่มีการแก้ไขมาแล้ว แต่การขยายข้อมูลที่มากขึ้นหลังจากนี้เริ่มทำได้ยาก การดูดจากเว็บมาเรื่อยๆ ก็อาจจะได้ข้อมูลคุณภาพต่ำ</p>\n<p>บริษัทอื่นๆ นอกจาก OpenAI นั้นมีความได้เปรียบเพราะมีแพลตฟอร์มของตัวเอง กูเกิลเคยระบุว่าใช้คอนเทนต์จาก YouTube มาฝึกปัญญาประดิษฐ์หากได้รับคำยินยอมจากเจ้าของคอนเทนต์ ส่วน Meta ก็มีแพลตฟอร์มอย่าง Instagram และ Facebook ซึ่งหากขออนุญาตในข้อตกลงการใช้งานต่างๆ เอาไว้ก็น่าจะนำข้อมูลมาฝึกได้ ขณะที่ OpenAI ไม่มีแพลตฟอร์มที่มีคนสร้างคอนเทนต์ให้จำนวนมากๆ มีเพียง ChatGPT ที่มีผู้ใช้จำนวนมาก แต่ก็เป็นเนื้อหาที่สร้างจากปัญญาประดิษฐ์เอง</p>\n<p>ที่มา - <a href=\"https://www.nytimes.com/2024/04/06/technology/tech-giants-harvest-data-artificial-intelligence.html?smid=nytcore-ios-share&amp;sgrp=c-cb\">New York Times</a></p>\n<p><img src=\"https://www.blognone.com/sites/default/files/externals/bd20374223f29d4d268fc7c4f4aef044.png\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/copyright\">Copyright</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a8cb2bbea4e7463268cca3f990df63a747fa40dfe605f1369c8591731abf166d","category":"Thai"}
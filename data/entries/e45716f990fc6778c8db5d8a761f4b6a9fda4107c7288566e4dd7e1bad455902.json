{"title":"แพตช์ความปลอดภัย Windows 10/11 มีบั๊ก ทำเครื่อง Dual Boot เข้าลินุกซ์ไม่ได้","link":"https://www.blognone.com/node/141612","date":1724460297000,"content":"<div><div><div><p>สัปดาห์นี้มีผู้ใช้ Windows 10/11 ที่ติดตั้งแพตช์ความปลอดภัยรอบเดือนสิงหาคม 2024 รายงานว่าเกิดปัญหาไม่สามารถบูตเข้าลินุกซ์ในระบบที่เป็น dual boot ได้ ล่าสุดไมโครซอฟท์ยืนยันปัญหานี้แล้ว</p>\n<p>แพตช์ความปลอดภัยตัวนี้ ตั้งใจออกมาเพื่ออุด<a href=\"https://cve.mitre.org/cgi-bin/cvename.cgi?name=CVE-2022-2601\">ช่องโหว่ของ GRUB</a> ระบบเลือกบูตที่ใช้งานแพร่หลายในโลกลินุกซ์ ช่องโหว่นี้เปิดทางให้แฮ็กเกอร์สามารถข้ามระบบ secure boot ได้ มันถูกค้นพบมานาน 2 ปี และมีคะแนนความรุนแรง 8.6/10</p>\n<p><a href=\"https://msrc.microsoft.com/update-guide/en-US/advisory/CVE-2022-2601\">แพตช์ของไมโครซอฟท์</a> (ที่ออกมาช้าไปสองปี) จะติดตั้ง <a href=\"https://www.gnu.org/software/grub/manual/grub/html_node/Secure-Boot-Advanced-Targeting.html\">Secure Boot Advanced Targeting (SBAT)</a> ซึ่งเป็นกลไกการยกเลิกสิทธิของซอฟต์แวร์ที่ถูกบูต หากพบปัญหาว่ามีความเสี่ยง</p>\n<p>อย่างไรก็ตาม ดูเหมือนว่าแพตช์ของไมโครซอฟท์ออกแบบมาสำหรับฮาร์ดแวร์ที่บูตเฉพาะวินโดวส์อย่างเดียว ทำให้เกิดปัญหากับฮาร์ดแวร์ที่เป็น dual boot จะขึ้นข้อความว่า \"Verifying shim SBAT data failed: Security Policy Violation.\"</p>\n<p><img alt=\"No Description\" src=\"https://www.blognone.com/sites/default/files/externals/8c599ca585df66e5553b7aabf038bcb3.jpeg\" /></p>\n<p>ภาพประกอบโดย <a href=\"https://www.reddit.com/r/linux4noobs/comments/1euuiwv/please_help_error_verifying_shim_sbat_data_failed/\">paku1234 จาก Reddit r/linux4noobs</a></p>\n<p>ไมโครซอฟท์ออกมายอมรับว่ามีปัญหานี้ และกำลังสอบสวนร่วมกับพาร์ทเนอร์ฝั่งลินุกซ์ คำแนะนำของไมโครซอฟท์ตอนนี้คือระบบที่เป็น dual boot อย่าเพิ่งลงแพตช์รอบเดือนสิงหาคม 2024 หรือถ้าติดตั้งแพตช์ไปแล้วก็อย่าเพิ่งรีบูตระบบเพื่อให้แพตช์มีผล</p>\n<p>ส่วนผู้ใช้ที่พบปัญหาไปแล้ว ตอนนี้สามารถแก้ปัญหาโดยปิดการทำงานของ Secure Boot ชั่วคราว แล้วเข้าลินุกซ์ไปสั่งลบ SBAT policy เพื่อกลับมาเปิดใช้ Secure Boot ได้อีกครั้ง <a href=\"https://discourse.ubuntu.com/t/sbat-revocations-boot-process/34996\">วิธีการ</a></p>\n<p>ที่มา - <a href=\"https://arstechnica.com/security/2024/08/a-patch-microsoft-spent-2-years-preparing-is-making-a-mess-for-some-linux-users/\">Ars Technica</a>, <a href=\"https://www.neowin.net/news/microsoft-confirms-august-patch-tuesday-updates-break-dual-boot-in-windows-11-and-10/\">Neowin</a></p>\n</div></div></div><div><div>Topics: </div><div><div><a href=\"/topics/linux\">Linux</a></div><div><a href=\"/topics/microsoft\">Microsoft</a></div><div><a href=\"/topics/windows-10\">Windows 10</a></div><div><a href=\"/topics/windows-11\">Windows 11</a></div><div><a href=\"/topics/security-patch\">Security Patch</a></div><div><a href=\"/topics/bug\">Bug</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e45716f990fc6778c8db5d8a761f4b6a9fda4107c7288566e4dd7e1bad455902","category":"Thai"}
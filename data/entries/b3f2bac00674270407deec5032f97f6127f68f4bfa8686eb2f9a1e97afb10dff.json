{"title":"Apple รายงานผลประกอบการไตรมาส รายได้ลดลง 4% เฉพาะ iPhone ลดลง 10%","link":"https://www.blognone.com/node/139555","date":1714687781000,"content":"<div><div><div><p>แอปเปิลรายงานผลประกอบการประจำไตรมาสเดือนมีนาคม 2024 รายได้รวมลดลงเมื่อเทียบกับไตรมาสเดียวกันในปีก่อน ซึ่งเป็นไปตามที่หลายคนคาดการณ์ไว้ก่อนหน้านี้ โดยเฉพาะจาก<a href=\"https://www.blognone.com/node/138544\">ข้อมูลยอดขาย iPhone ในจีนที่ลดลง</a>มาก</p>\n<p>ตัวเลขในรายงานผลประกอบการที่สำคัญมีดังนี้</p>\n<ul>\n<li>รายได้รวม 90,753 ล้านดอลลาร์ ลดลง 4%</li>\n<li>กำไรสุทธิ 23,636 ล้านดอลลาร์ ลดลง 2%</li>\n<li>ยอดขายรวมในจีน 16,372 ล้านดอลลาร์ ลดลง 8%</li>\n<li>iPhone ขายได้ 45,963 ล้านดอลลาร์ ลดลง 10%</li>\n<li>กลุ่ม Services มีรายได้ 23,867 ล้านดอลลาร์ เพิ่มขึ้น 14% ทำสถิติสูงสุดอีกไตรมาส</li>\n<li>Mac เพิ่มขึ้น 4%, iPad ลดลง 17%, กลุ่ม Wearables, Home และ Accessories ลดลง 10%</li>\n</ul>\n<p>บอร์ดของแอปเปิลยังอนุมัติแผนการจ่ายผลตอบแทนให้ผู้ถือหุ้นเพิ่มขึ้น โดยปรับเพิ่มเงินปันผลต่อไตรมาสเป็น 0.25 ดอลลาร์ต่อหุ้น มีผลตั้งแต่การจ่ายเงินของเดือนพฤษภาคมนี้ และเพิ่มวงเงินซื้อหุ้นคืนจากผู้ถือหุ้นอีก 110,00 ล้านดอลลาร์</p>\n<p><img src=\"https://www.blognone.com/sites/default/files/externals/e34ef6b56857ee975a6a8f1b7b42626b.png\" /></p>\n<p>ในช่วงแถลงผลประกอบการกับนักวิเคราะห์ มีประเด็นเพิ่มเติมจากซีอีโอ Tim Cook และซีเอฟโอ Luca Maestri ดังนี้</p>\n<ul>\n<li>Tim Cook บอกว่ายอดขาย iPhone ที่ลดลง มาจาก<a href=\"https://www.blognone.com/node/133698\">ฐานในปีก่อนที่สูง</a> เนื่องจากมีการเติมสินค้าที่ผลิตไม่ทันจากไตรมาสก่อนหน้า หากตัดส่วนดังกล่าวประมาณ 5 พันล้านดอลลาร์ ออกไป ยอดขาย iPhone ก็เพิ่มขึ้น</li>\n<li>ในจีน iPhone 15 และ iPhone 15 Pro Max ยังเป็นสมาร์ทโฟนรุ่นที่ขายดีที่สุดเทียบกับทุกแบรนด์</li>\n<li>ยังไม่สามารถให้ข้อมูลเรื่องผลกระทบการเปลี่ยนแปลงตามกฎหมาย EU ได้ตอนนี้เพราะยังเร็วเกินไป</li>\n<li>มองประเทศที่มีโอกาสเติบโตสูงในอนาคต เพราะตอนนี้ส่วนแบ่งแอปเปิลยังไม่สูงได้แก่ อินเดีย ซาอุดีอาระเบีย เม็กซิโก ตุรกี อินโดนีเซีย</li>\n<li>พูดถึงกระแส Generative AI ว่า แอปเปิลเห็นแนวโน้มที่ดีมากในส่วนนี้ และมีการลงทุนพร้อมเปิดตัวสิ่งใหม่กับลูกค้าเร็ว ๆ นี้ แอปเปิลเชื่อว่า GenAI จะสร้างความแตกต่างของแอปเปิลในยุคถัดไป เพราะแอปเปิลมีฮาร์ดแวร์ประมวลผล ซอฟต์แวร์ และบริการรวมเข้าด้วยกัน นอกจากนี้ยังโฟกัสที่ความเป็นส่วนตัวผู้ใช้งาน</li>\n</ul>\n<p><img alt=\"No Description\" src=\"https://www.blognone.com/sites/default/files/externals/b58f947835eb069e3a0dd004d7fe235a.jpg\" /></p>\n<p>ที่มา: <a href=\"https://www.apple.com/newsroom/2024/05/apple-reports-second-quarter-results/\">แอปเปิล</a> และ <a href=\"https://www.macrumors.com/2024/05/02/apple-2q-2024-earnings/\">MacRumors</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b3f2bac00674270407deec5032f97f6127f68f4bfa8686eb2f9a1e97afb10dff","category":"Thai"}
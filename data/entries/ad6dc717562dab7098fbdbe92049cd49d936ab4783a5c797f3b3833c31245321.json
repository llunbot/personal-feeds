{"title":"TCL เปิดตัวทีวีเรือธง X9 หน้าจอ 85\" 8K ใช้ระบบปฏิบัติการ Google TV","link":"https://www.blognone.com/node/124702","date":1631330548000,"content":"<div><div><div><p>เมื่อเดือนที่แล้ว เราเห็น <a href=\"https://www.blognone.com/node/124163\">TCL หนึ่งในแบรนด์ทีวียักษ์ใหญ่ เริ่มออกสมาร์ททีวีที่ใช้ระบบปฏิบัติการ Google TV</a> โดยย้ายออกจากแพลตฟอร์มคู่แข่ง Roku TV</p>\n<p>TCL เริ่มออกทีวีซีรีส์ต่ำๆ คือ Series 4 และ Series 5 ตัวใหม่ที่เป็น Google TV ส่วนรุ่นบนๆ ยังใช้ Roku TV อยู่ ล่าสุด TCL ออกทีวีเรือธงรุ่นจอใหญ่ XL Collection ตัวใหม่คือ TCL X9 ที่เปลี่ยนมาใช้ระบบปฏิบัติการ Google TV แล้วเช่นกัน ทำให้ตอนนี้ TCL เหลือทีวีที่เป็น Roku TV น้อยลงเรื่อยๆ และน่าติดตามว่าจะยังทำ Roku TV ต่อในระยะยาวหรือไม่</p>\n<p>สเปกของ TCL X9 คือเป็นทีวีที่ใช้จอ QLED แบบ mini-LED backlight ขนาดใหญ่ 85 นิ้ว ความละเอียด 8K เทคโนโลยีใช้แสดงผลเรียกว่า OD Zero ช่วยปรับเรื่องความสว่างและคอนทราสต์ให้แม่นยำขึ้น ฟีเจอร์อื่นคือระบบเสียง Dolby Atmos 3D, การรีเฟรชแบบ Variable Refresh Rate สำหรับคอนโซลยุคใหม่, HDMI 2.1 เป็นต้น</p>\n<p>TCL X9 จะวางขายในราคาเริ่มต้น 9,999.99 ดอลลาร์ ชนกับ Sony Bravia XR Z9J ทีวีรุ่นเรือธงของโซนี่ประจำปีนี้ ที่เป็น 8K และใช้ระบบปฏิบัติการ Google TV เหมือนกัน (ตอนนี้มีอยู่ 2 ยี่ห้อที่ใช้ Google TV)</p>\n<p>ที่มา - <a href=\"https://www.tcl.com/us/en/press-releases/tcl-x9-od-zero-mini-led\">TCL</a>, <a href=\"https://9to5google.com/2021/09/08/tcl-x9-google-tv-85-inch/\">9to5google</a></p>\n<p><img src=\"https://www.blognone.com/sites/default/files/externals/c0eedcc1852f9c6d9289f7c8ea7c047a.jpg\" /></p>\n</div></div></div><div><div>Topics: </div><div><div><a href=\"/topics/tcl\">TCL</a></div><div><a href=\"/topics/smart-tv\">Smart TV</a></div><div><a href=\"/topics/google-tv\">Google TV</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ad6dc717562dab7098fbdbe92049cd49d936ab4783a5c797f3b3833c31245321","category":"Thai"}
{"title":"Facebook และ Messenger เพิ่มฟีเจอร์ใหม่หลายอย่าง ระบุเพื่อจับกลุ่มผู้ใช้งานอายุน้อย","link":"https://www.blognone.com/node/142395","date":1728085541000,"content":"<div><div><div><p>Meta ประกาศปรับปรุงและเพิ่มฟีเจอร์ในแอป Facebook หลายอย่าง โดยระบุตรง ๆ เลยว่าเพื่อจับกลุ่มผู้ใช้งานอายุน้อย (Young Adult) ให้สามารถติดต่อกับชุมชนรอบตัวทั้งในระดับท้องถิ่น และในระดับโลก มากกว่าแค่เฉพาะกลุ่มเพื่อนสนิท</p>\n<p>นอกจากนี้ Messenger ก็ได้รับการปรับปรุงให้เป็นมากกว่าแอปแชทข้อความกับเพื่อน โดยเพิ่มฟีเจอร์เช่น Reels, Marketplace ที่ทำให้สามารถเชื่อมต่อกับกลุ่มที่สนใจสิ่งเดียวกันได้มากขึ้น</p>\n<p>ฟีเจอร์ใหม่ทั้งหมดที่ประกาศ โดยส่วนใหญ่ยังทดสอบในสหรัฐอเมริกาก่อน มีรายละเอียดดังนี้</p>\n<p><img alt=\"No Description\" src=\"https://www.blognone.com/sites/default/files/externals/93427f17f93f999fb09cfcf6b2ff1f3c.jpg\" /></p>\n<p><strong>Local</strong> เพิ่มแถบใหม่ เป็นการรวมคอนเทนต์จาก Marketplace, Groups และ Events ที่เกิดขึ้นใกล้ตัวผู้ใช้งาน ทำให้ค้นหากิจกรรมหรือเรื่องราวรอบตัวได้ง่ายครบในที่เดียว ตอนนี้ทดสอบเฉพาะบางรัฐในอเมริกาก่อน</p>\n<p><img alt=\"No Description\" src=\"https://www.blognone.com/sites/default/files/externals/3cd4d7380ef33d0e4d6be805850cada8.gif\" /></p>\n<p><strong>Explore</strong> ปรับปรุงให้แสดงเนื้อหาตามความสนใจผู้ใช้งานมากขึ้น จากเดิมอาจเน้นไปที่คอนเทนต์บันเทิง โดยเพิ่มโพสต์เฉพาะทางที่อาจสนใจ เช่น ไอเดียการเดินทาง, DIY อุปกรณ์ในบ้าน, แนะนำแผนออกกำลังกาย เป็นต้น</p>\n<p><img alt=\"No Description\" src=\"https://www.blognone.com/sites/default/files/externals/72701c669aeb982aacf0c4644ebeaec3.gif\" /></p>\n<p><strong>Video</strong> ปรับปรุงฟีดมาแสดงผลเป็นวิดีโอเต็มหน้าจอ โดยใช้อัลกอริทึมแนะนำคัดเลือกวิดีโอมาแสดง</p>\n<p><img alt=\"No Description\" src=\"https://www.blognone.com/sites/default/files/externals/3785164fe5e011f1edea57f958ad82bc.png\" /></p>\n<p><strong>Events</strong> บน Facebook ผู้จัดงานสามารถส่งคำเชิญได้ผ่านช่องทางอื่น เช่น Instagram, Email หรือ SMS ได้แล้ว</p>\n<p><img alt=\"No Description\" src=\"https://www.blognone.com/sites/default/files/externals/502dae9d5fce4d401d6d00bcbefa7f04.png\" /></p>\n<p><strong>Groups</strong> เพิ่มแชทบอต AI เรียกว่า Group AI ที่สมาชิกสามารถแชทถามคำถาม ที่อาจเคยมีคนถามมาก่อนแล้ว ซึ่งแชทบอตจะหาคำตอบจากในกลุ่มมาให้ ฟีเจอร์นี้แอดมินต้องเลือกเปิดการทำงานเอง ทดสอบเฉพาะในอเมริกาและแคนาดาก่อน</p>\n<p><img alt=\"No Description\" src=\"https://www.blognone.com/sites/default/files/externals/22c9e17d1ed9c265353ae1210f3732c3.png\" /></p>\n<p><strong>Dating</strong> เพิ่มฟีเจอร์ Matchmaker ให้สามารถเชิญเพื่อนสูงสุด 5 คน มาช่วยพิจารณาปัดซ้าย-ปัดขวา คนที่เรากำลังสนใจได้</p>\n<p><img alt=\"No Description\" src=\"https://www.blognone.com/sites/default/files/externals/cec574fc8c23db8ffdb49772b94f3096.png\" /></p>\n<p>ส่วนฟีเจอร์อื่นที่ประกาศ Meta เคยเปิดตัวไปแล้วก่อนหน้านี้ เช่น <a href=\"https://www.blognone.com/node/142221\">Imagine</a> สร้างรูปภาพอิงจากข้อมูลผู้ใช้งาน, <a href=\"https://www.blognone.com/node/136800\">สเตตัสใน Messenger</a>, <a href=\"https://www.blognone.com/node/140234\">Community Chats</a> ของ Facebook Groups</p>\n<p>ที่มา: <a href=\"https://about.fb.com/news/2024/10/facebook-local-tab-messenger-communities-ai/\">Meta</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/facebook-messenger\">Facebook Messenger</a></div><div><a href=\"/topics/meta\">Meta</a></div><div><a href=\"/topics/facebook-groups\">Facebook Groups</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"081ba4f897d121c4b8e5d3ae3dd85284ce16de444de4294e1bb4729996b193d8","category":"Thai"}
{"title":"บัฟเฟตต์อวยยศ Apple เพราะลูกค้าภักดีและ iPhone มีความจำเป็นมากกว่ารถคันที่สอง","link":"https://www.blognone.com/node/133723","date":1683523162000,"content":"<div><div><div><p>การประชุม Berkshire Hathaway ในวันศุกร์ที่ผ่านมา Warren Buffett ซีอีโอของ Berkshire และเป็นนักลงทุนชื่อดังระดับโลกได้ให้ความเห็นเกี่ยวกับ Apple ว่าเป็นบริษัทที่ดีที่สุดในกลุ่มบริษัทที่ลงทุน ซึ่งเขาเชื่อว่า “ไอโฟนมีความจำเป็นต่อผู้ใช้มากกว่ารถคันที่สอง” จึงเป็นเหตุผลว่าทำไมหุ้นของ Apple ถึงมีสัดส่วนมากกว่าหุ้นอื่นๆ ใน Berkshire</p>\n<p>Berkshire Hathaway ได้เข้าซื้อหุ้นของ Apple ตั้งแต่ปี 2016 ถึงแม้ว่าก่อนหน้านี้วอร์เรน บัฟเฟตต์ จะออกมาย้ำหลายรอบว่าเขาไม่เข้าใจในอุปกรณ์อย่างไอโฟนเท่าไหร่นัก แต่เขาเข้าใจในพฤติกรรมผู้บริโภคและการที่ลูกค้ามี loyalty ต่อแบรนด์ได้ดี <a href=\"https://www.blognone.com/node/114824\">และบัฟเฟตต์พึ่งเปลี่ยนมาใช้ไอโฟนเมื่อปี 2020</a></p>\n<p>วอร์เรน บัฟเฟตต์ให้เหตุผลว่า Apple อยู่ในจุดที่ลูกค้าอาจจะยอมจ่าย 1,500 ดอลลาร์ (ประมาณ 50,909 บาท) สำหรับโทรศัพท์ และถ้าต้องจ่าย 35,000 ดอลลาร์ (ประมาณ 1 ล้านบาท) สำหรับการมีรถคันที่สอง แต่ถ้าต้องเลือกสละของอย่างใดอย่างหนึ่ง ผู้ใช้จะยอมสละรถคันที่สองทิ้งและเลือกไอโฟนแทน ซึ่งบัฟเฟตต์มองว่ามันเป็นผลิตภัณฑ์ที่ไม่ธรรมดาเลย และถึงแม้ว่าจะไม่ได้เป็นเจ้าของธุรกิจนี้แบบ 100% แต่ก็รู้สึกดีมากที่มีหุ้นถึง 5.6% (มูลค่าประมาณ 116 พันล้านดอลลาร์)</p>\n<p>ย้อนกลับไปปี 2020 บัฟเฟตต์ได้กล่าวว่า “Apple อาจจะเป็นธุรกิจที่ดีที่สุดในโลก” และในการประชุมที่ผ่านมาเขาแสดงความมั่นใจมากกว่าเดิม โดยกล่าวว่า “Apple เป็นธุรกิจที่ดีกว่าทุกๆ ธุรกิจที่ลงทุนอยู่”</p>\n<p>ถ้านับตามสัดส่วนที่ Berkshire เข้าไปลงทุน พบว่ามีสัดส่วนการลงทุนในหุ้น Apple สูงถึง 40% จากรายชื่อหุ้นใหญ่ 5 อันดับแรก</p>\n<ol>\n<li>Apple: 116.31 พันล้านดอลลาร์</li>\n<li>Bank of America: 33.45 พันล้านดอลลาร์</li>\n<li>Chevron: 29.25 พันล้านดอลลาร์</li>\n<li>Coca Cola: 25.44 พันล้านดอลลาร์</li>\n<li>American Express: 22.40 พันล้านดอลลาร์</li>\n</ol>\n<p>ที่มา: <a href=\"https://9to5mac.com/2023/05/06/buffett-says-apple-best-business-of-any-he-owns/\">9to5mac</a></p>\n<p><img src=\"https://www.blognone.com/sites/default/files/externals/a1710a0cca75ec06410a91f800045d67.jpg\" alt /></p>\n</div></div></div><div><div>Topics: </div><div><div><a href=\"/topics/warren-buffett\">Warren Buffett</a></div><div><a href=\"/topics/apple\">Apple</a></div><div><a href=\"/topics/iphone\">iPhone</a></div></div></div>","author":"Chomsu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"86189fba0ed671d8eeb0b5641e97b027c5d07abb93ce4fb3289eb04aa6737791","category":"Thai"}
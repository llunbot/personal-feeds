{"title":"แอปเทรดหุ้นและคริปโต Robinhood เพิ่มระบบซัพพอร์ตลูกค้าทางโทรศัพท์แบบ 24/7","link":"https://www.blognone.com/node/125116","date":1633447112000,"content":"<div><div><div><p>แอปเทรดหุ้นและคริปโต Robinhood ประกาศเพิ่มบริการซัพพอร์ตทางโทรศัพท์แบบ 24/7 ให้ผู้ใช้ทั้งหมด 31 ล้านคนอย่างเป็นทางการแล้ว ถือเป็นครั้งแรกของบนริษัทตั้งแต่ก่อตั้งมาราว 8 ปี</p>\n<p>แม้ Robinhood จะได้รับความนิยมมาก แต่ก่อนหน้านี้ผู้ใช้จะต้องขอซัพพอร์ตด้วยการแชทกับบริษัทหรือใช้อีเมล ส่วนระบบซัพพอร์ตผ่านโทรศัพท์ยังจำกัดกับลูกค้าที่มีปัญหาเกี่ยวกับการเทรดบางอย่างในเวลาที่กำหนดเท่านั้น ซึ่ง Robinhood เองช่วงหลังมีผู้นิยมใช้งานพุ่งสูงขึ้นมาก สามารถเทรดผลิตภัณฑ์ได้หลากหลาย และบริษัทก็เข้าตลาดหุ้นแล้ว ทำให้ต้องลงทุนกับการซัพพอร์ตลูกค้าให้มากขึ้น</p>\n<p>Christine Brown หัวหน้าฝ่ายคริปโตของ Robinhood ระบุว่า แอปนี้คือผู้ให้บริการแลกเปลี่ยนคริปโตเตจ้าแรกที่มีซัพพอร์ตทางโทรศัพท์ และคาดหวังว่าการยกระดับซัพพอร์ตลูกค้าจะช่วยเพิ่มความน่าเชื่อถือต่อผู้ใช้งานโดยเฉพาะผู้ที่เพิ่งเข้าสู่วงการคริปโต</p>\n<p>วิธีการขอซัพพอร์ตทางโทรศัพท์ของ Robinhood คือกดเรียกจากในตัวแอป จากนั้นซัพพอร์ตจะโทรมาหาผู้ใช้งาน อย่างไรก็ดี Robinhood เองไม่มีการประกาศหรือการันตีใด ๆ ว่าจะโทรกลับหาลูกค้าภายในระยะเวลาเท่าไร แต่ Brown ระบุว่ามีเป้าหมายภายในบริษัทว่าจะพยายามโทรหาลูกค้าภายใน 30 นาทีหลังกดเรียกเข้ามา</p>\n<p>ที่มา - <a href=\"https://techcrunch.com/2021/10/05/robinhood-finally-brings-on-demand-phone-support-to-all-of-its-users/\">TechCrunch</a></p>\n<p><img src=\"https://www.blognone.com/sites/default/files/externals/e31c00c2487c81cbbdb27d626e904f27.jpeg\" /></p>\n</div></div></div><div><div>Topics: </div><div><div><a href=\"/topics/robinhood\">Robinhood</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9729f02cae4fb7484c844e111d70aaad104537d6690cbd7b61e679fb8084b149","category":"Thai"}
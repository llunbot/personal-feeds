{"title":"ผู้บริหาร Google Cloud มองการใช้ AI กับธุรกิจการเงินต้องอธิบายผลได้ การเพิ่มประสิทธิภาพไม่ได้แปลว่าทำงานเร็วขึ้นเสมอไป","link":"https://www.blognone.com/node/139233","date":1713193931000,"content":"<div><div><div><p>ในงาน Google Cloud Next 2024 ผมได้มีโอกาสสัมภาษณ์ Zac Maufe ผู้บริหาร Google Cloud ที่ดูแลอุตสาหกรรมทางการเงินถึงประเด็นการใช้งาน generative AI ในอุตสาหกรรมนี้</p>\n<p>Zac ระบุว่าการใช้งาน generative AI ในภาคการเงินส่วนมากยังอยู่ในฐานะเครื่องมือเพิ่มประสิทธิภาพการทำงานของพนักงานมากกว่าจะเป็นเครื่องมือที่ลูกค้าได้ใช้งานโดยตรง โดยแนวทางใช้งานที่เห็นได้ชัดมี 2 อย่าง คือ 1) เป็นเครื่องมือค้นหาข้อมูล สำหรับพนักงานซัพพอร์ตลูกค้าที่จะสามารถค้นหาข้อมูลต่างๆ ได้อย่างรวดเร็ว หรือนักวิเคราะห์ที่อาจจะทำรายงานจากข้อมูลต่างๆ ที่มีอยู่ในองค์กร 2) เป็นเครื่องมือส่งต่องาน เช่นกรณีพนักงานซัพพอร์ตอาจจะพบว่าปัญหาของลูกค้ามีความซับซ้อนสูง และต้องส่งเรื่องให้เจ้าหน้าที่ระดับสูงขึ้น กรณีนี้ generative AI สามารถทำสรุปข้อมูลทั้งหมดที่พนักงานชั้นต้นได้ขอข้อมูลลูกค้ามาแล้ว ทำให้กระบวนการส่งต่อเรื่องเร็วขึ้นมาก</p>\n<p>เขาพูดถึงประเด็นการกำกับดูแลการใช้งานปัญญาประดิษฐ์ว่าโดยทั่วไปแล้วธุรกิจการเงินต้องทำให้แนวทางการให้บริการสามารถอธิบายได้ เช่น หากจะยกเว้นค่าปรับให้ลูกค้าบางคนก็ต้องอธิบายได้ว่าใครได้หรือไม่ได้ โดยที่ผ่านมากูเกิลเองก็บ<a href=\"https://cloud.google.com/anti-money-laundering-ai#benefits\">พัฒนาระบบ AML AI สำหรับป้องกันการฟอกเงิน</a> โดยส่วนที่ยากที่สุดของระบบนี้คือการทำให้อธิบายได้ว่าจะจัดธุรกรรมใดเข้าข่ายเสี่ยงเป็นการฟอกเงิน ในกรณีของ genrative AI ก็น่าจะต้องการความสามารถในการอธิบายผลลัพธ์เช่นกัน อย่างไรก็ดี ในตอนนี้เครื่องมือสำหรับการอธิบายผลของ generative AI ก็นับว่ายังไม่สมบูรณ์และต้องการการพัฒนาต่อไป</p>\n<p>กรณีของการใช้ genrative AI เป็นเครื่องมือสำหรับ call center มีคำถามว่าจะช่วยเพิ่มประสิทธิภาพจนสามารถลดคนทำงานได้หรือไม่ Zac ระบุว่าตอนนี้ยังเป็นช่วงเริ่มต้นของการใช้เครื่องมือในกลุ่มนี้ แม้เครื่องมือมีประโยชน์มาก เจ้าหน้าที่อาจจะมีเวลาทักทายกับลูกค้ามากขึ้น หรือในสมัยหนึ่ง Zac เองเคยทำงานเป็นนักวิเคราะห์และงานส่วนหนึ่งคือการลดคำถามเพราะการหาคำตอบแต่ละคำถามนั้นเสียเวลามาก เขาเชื่อว่าการใช้ generative AI นั้นจะเพิ่ม productivity ของพนักงาน แต่จะเพิ่มผลผลิต (output) หรือไม่ยังคงเป็นสิ่งที่ต้องดูการใช้งานจริงต่อไป</p>\n<p>แนวทางการใช้งาน genrative AI สำหรับตอบคำถามลูกค้าที่ผ่านมามีรายงานจากบริษัท Klarna ระบุว่า<a href=\"https://www.blognone.com/node/138440\">สามารถใช้แชตบอตตอบคำถามลูกค้าได้โดยตรง</a> ทดแทนพนักงานไปถึง 700 คน ขณะที่อีกด้านหนึ่ง Stanford Medicine <a href=\"https://www.blognone.com/node/139114\">รายงานถึงการใช้ generative AI ช่วยงานเจ้าหน้าที่ทางการแพทย์</a>กลับพบว่าไม่ได้ลดเวลาทำงานลง แต่สามารถช่วยลดความเหนื่อยล้าของเจ้าหน้าที่ได้</p>\n<p><img alt=\"No Description\" src=\"https://www.blognone.com/sites/default/files/externals/4e024b9544f9c7a73eca095d86c988e5.jpeg\" /></p>\n<p>ภาพหน้าจอระบบช่วยเหลือของบริษัท Cymbal Fintech บริษัทสมมติที่กูเกิลใช้สาธิตการทำผู้ช่วยจาก LLM ในงาน Google Cloud Next</p>\n</div></div></div><div><div>Topics: </div><div><div><a href=\"/topics/google-cloud\">Google Cloud</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0ccdd118f25f56fbd337d3000f294d78b251ee96561638d10a1aa46b77db02e6","category":"Thai"}
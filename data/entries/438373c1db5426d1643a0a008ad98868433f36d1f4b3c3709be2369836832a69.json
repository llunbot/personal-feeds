{"title":"ไมโครซอฟท์เซ็นสัญญานำเกมลงคลาวด์เกมมิ่ง Boosteroid ถัดจาก Nintendo, NVIDIA","link":"https://www.blognone.com/node/133014","date":1678844878000,"content":"<div><div><div><p>ไมโครซอฟท์เซ็นสัญญานำเกม Xbox, Bethesda และ Activision Blizzard (เมื่อซื้อกิจการสำเร็จ) ลง<a href=\"https://boosteroid.com/\">แพลตฟอร์มคลาวด์เกมมิ่ง Boosteroid</a> เป็นเวลานาน 10 ปี แบบเดียวที่เซ็นไปแล้วกับ <a href=\"https://www.blognone.com/node/131761\">Nintendo</a> และ <a href=\"https://www.blognone.com/node/132720\">NVIDIA GeForce Now</a></p>\n<p>ชื่อ Boosteroid อาจไม่คุ้นหูคนทั่วไปมากนัก บริษัท Boosteroid เป็นบริษัทยูเครนที่ก่อตั้งในปี 2017 โดยให้บริการคลาวด์เกมมิ่งในยุโรปเป็นหลัก ปัจจุบันมีผู้เล่นราว 4 ล้านคน ถือเป็นผู้ให้บริการคลาวด์เกมมิ่งอิสระที่ใหญ่ที่สุดในโลก รองรับการเล่นบนฮาร์ดแวร์ที่หลากหลาย เช่น วินโดวส์ แมค ลินุกซ์ แอนดรอยด์ เบราว์เซอร์ รวมถึงทีวีของ LG ด้วย</p>\n<p>รูปแบบธุรกิจของ Boosteroid คล้ายกับ GeForce Now คือเป็นการ \"เช่าเครื่องเล่นเกม\" โดยผู้เล่นต้องเป็นเจ้าของเกมเองบนร้านขายเกมอื่นๆ เช่น Steam, Epic, Origin ก่อน (ยกเว้นเล่นเกมที่ฟรีอยู่แล้ว) ราคาเริ่มต้นคือ 9.89 ยูโรต่อเดือน สำหรับการสตรีมเกมแบบ 1080p</p>\n<p>แนวทางของไมโครซอฟท์นั้นชัดเจนว่าพยายามนำเกมของตัวเองไปลงแพลตฟอร์มคู่แข่งอื่นๆ ทั้ง Nintendo, NVIDIA, Boosteroid เพื่อแสดงให้หน่วยงานกำกับดูแลทั่วโลกเห็นว่าไมโครซอฟท์ไม่ได้ต้องการผูกขาดเกม (โดยเฉพาะ Call of Duty แบบที่โซนี่กล่าวหา) ผู้เล่นรายอื่นในตลาดยังมี Amazon Luna ที่คาดว่าน่าจะเซ็นสัญญากันได้ในระยะถัดไป</p>\n<p>การเซ็นสัญญากับ Boosteroid ยังถือเป็นการสนับสนุนบริษัทยูเครนในช่วงสงคราม (Boosteroid มีสำนักงานในเมือง Kharkiv ที่เสียหายเพราะถูกมิสไซล์รัสเซียถล่มด้วย) ปัจจุบันบริษัทมีศูนย์ข้อมูลกระจายอยู่ทั่วยุโรป รวมถึงในสหรัฐอเมริกา</p>\n<p>ที่มา - <a href=\"https://news.microsoft.com/2023/03/14/microsoft-announces-partnership-with-cloud-gaming-provider-boosteroid-to-bring-more-games-to-more-players-around-the-world/\">Microsoft</a></p>\n<p><img alt=\"No Description\" src=\"https://www.blognone.com/sites/default/files/externals/1b17c80cfdbe7525fbb63eb3c82891f9.jpg\" /></p>\n<blockquote><p>Boosteroid and Microsoft have signed 10-year agreement to bring Xbox PC games to Boosteroid! It includes Xbox, Bethesda titles, and Activision Blizzard games like Call of Duty after the acquisition is complete. Excited to see these games becoming widely available in the cloud! <a href=\"https://t.co/0i9w09EW9I\">pic.twitter.com/0i9w09EW9I</a></p>\n<p>— Boosteroid (@Boosteroid_main) <a href=\"https://twitter.com/Boosteroid_main/status/1635634436862627842?ref_src=twsrc%5Etfw\">March 14, 2023</a></p></blockquote>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/cloud-gaming\">Cloud Gaming</a></div><div><a href=\"/topics/games\">Games</a></div><div><a href=\"/topics/xbox\">Xbox</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"438373c1db5426d1643a0a008ad98868433f36d1f4b3c3709be2369836832a69","category":"Thai"}
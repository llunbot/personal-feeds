{"title":"Bard เพิ่มความสามารถด้านคณิตศาสตร์-ตรรกะ โดยใช้โมเดล PaLM ตัวใหม่ของกูเกิล","link":"https://www.blognone.com/node/133261","date":1680324511000,"content":"<div><div><div><p>Jack Krawczyk ทีมพัฒนา AI ของกูเกิลที่รับผิดชอบโครงการ Bard โพสต์ข้อมูลในทวิตเตอร์ว่าปรับปรุงโมเดลเบื้องหลัง Bard ให้ฉลาดขึ้นในเรื่องคณิตศาสตร์และตรรกะ โดยดึงเอาเทคโนโลยีบางอย่างจาก<a href=\"https://www.blognone.com/node/127921\">โมเดล PaLM รุ่นล่าสุดของกูเกิล</a>มาใช้งาน</p>\n<p><a href=\"https://www.blognone.com/node/132523\">Bard เปิดตัวโดยระบุว่าใช้โมเดล LaMDA</a> ซึ่งเป็น<a href=\"https://www.blognone.com/node/128503\">โมเดลรุ่นเก่ากว่า PaLM</a> แถมยังเป็นโมเดล LaMDA รุ่น lightweight อีกต่างหาก เรื่องนี้ Sundar Pichai ซีอีโอของ Alphabet อธิบายไว้ในบทสัมภาษณ์ล่าสุดกับ The New York Times ว่าเป็นความตั้งใจของกูเกิลเอง ที่จะค่อยๆ ปล่อยโมเดลที่มีความสามารถไม่มากนักก่อน เพื่อประเมินดูว่ารับมือไหวแค่ไหน กูเกิลยังมีโมเดลความสามารถสูงกว่านั้นเตรียมเอาไว้แล้ว ซึ่งจะค่อยๆ ใส่เข้ามา เขาบอกว่าใครทำ AI สำเร็จก่อนไม่สำคัญ สิ่งสำคัญคือทำให้มันถูกต้อง (getting it right) ต่างหาก</p>\n<p>PaLM เป็นโมเดล AI ที่ใช้สถาปัตยกรรม Pathway ตัวใหม่ โดยมีให้เลือก 3 ขนาด คือ 8 พันล้านพารามิเตอร์, 64 พันล้านพารามิเตอร์, 540 พันล้านพารามิเตอร์ ซึ่งกูเกิลไม่ได้เปิดเผยว่าเอาโมเดลขนาดไหนมาใช้งานกับ Bard</p>\n<p>Krawczyk ยังบอกว่าตอนนี้ Bard จะเข้าใจปัญหาคณิตศาสตร์ และคำที่ซับซ้อนมากขึ้นแล้ว ส่วนฟีเจอร์รองรับการโค้ดดิ้งกำลังตามมา เขาบอกว่าแนวทางของกูเกิลคือหาจุดสมดุลระหว่างความสามารถ (capability) กับประสิทธิผล (efficiency) ซึ่งจะค่อยๆ เพิ่มขึ้นเรื่อยๆ</p>\n<p>ที่มา - <a href=\"https://9to5google.com/2023/03/31/google-bard-math/\">9to5google</a></p>\n<p><img alt=\"No Description\" src=\"https://www.blognone.com/sites/default/files/externals/f4536e276c0ddde29746762d6d138305.jpg\" /></p>\n<blockquote><p>Hope you’ve had a chance to start testing out Bard! We’re constantly working on developing new features for it - today I wanted to share that we’ve improved Bard’s capabilities in math and logic by incorporating some of the advances we’ve developed in PaLM. /1 <a href=\"https://t.co/RNMC5S9cRU\">pic.twitter.com/RNMC5S9cRU</a></p>\n<p>— Jack Krawczyk (@JackK) <a href=\"https://twitter.com/JackK/status/1641803576816340998?ref_src=twsrc%5Etfw\">March 31, 2023</a></p></blockquote>\n</div></div></div><div><div>Topics: </div><div><div><a href=\"/topics/bard\">Bard</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9036a557caa8cda45765f4d0c74156c4ce740df52fb22b58991a12a9327460a4","category":"Thai"}
{"title":"Basecamp รายงานการเลิกใช้คลาวด์ เลิกใช้ Kubernetes: ลดความซับซ้อน, ดูแลง่ายพัฒนาง่าย","link":"https://www.blognone.com/node/133143","date":1679592223000,"content":"<div><div><div><p>Farah Schüller จาก Basecamp เขียนรายงานถึงการย้ายแอปพลิเคชั่น 3 ตัวในบริษัทออกจากคลาวด์ ตามแนวทางที่ David Heinemeier Hansson (@dhh) ผู้ร่วมก่อตั้งบริษัท<a href=\"https://www.blognone.com/node/132278\">ประกาศไว้ก่อนหน้านี้</a> โดยนอกจากการเลิกใช้คลาวด์แล้ว Basecamp ยังเลิกใช้ Kubernetes ไปด้วยพร้อมกัน</p>\n<p>Schüller ระบุว่าแม้โครงสร้างแอปพลิเคชั่นที่รันใน Kubernetes จะไม่ได้ซับซ้อนมากแต่ในความเป็นจริงแล้ว Kubernetes มีส่วนประกอบที่มาพร้อมกันหลายชิ้น เช่น DNS, Ingress, ระบบสตอเรจ, ระบบเน็ตเวิร์คของตัวเอง และอื่นๆ อีกจำนวนมาก ตอนแรกในการย้ายก็มีแผนที่จะติดตั้ง Kubernetes ในองค์กรเองแต่สุดท้ายก็ตัดสินใจตัด Kubernetes ออกไปด้วยเลยพร้อมๆ กัน</p>\n<p>ทาง Basecamp สร้าง<a href=\"https://github.com/mrsked/mrsk\">โครงการ mrsk</a> สำหรับการ deploy เว็บแอปขึ้นไปยังเซิร์ฟเวอร์ ไม่ว่าจะเป็น bare metal หรือ virtual machine ระบบภายในจะ build จาก Dockerfile แล้ว push ไปยัง registry จากนั้นล็อกอินไปยังเครื่องที่กำหนดแล้วสร้างคอนเทนเนอร์ขึ้นมาพร้อมกับลบอิมเมจเก่าออกให้อัตโนมัติ โดยรวมมันทดแทน Kubernetes ได้บางส่วนแม้จะต่างกันมาก โดยหลักการสำคัญคือ mrsk จะทำให้ผู้ใช้ไม่ต้องจ่ายค่าบริการเพิ่มเติมสำหรับการรันแอปนอกจากค่าเช่าเครื่องปกติ (ซึ่งมักไม่แพงมาก) ส่วนฐานข้อมูลนั้นก็ย้ายจาก RDS มาเป็น Percona MySQL 8 และวางระบบสำรองข้อมูลเอง</p>\n<p>Schüller สรุปบทเรียนการย้ายออกจากคลาวด์และ Kubernetes ว่าช่วยลดความซับซ้อนของโครงสร้างพื้นฐานในองค์กรลงมาก กระบวนการพัฒนาง่ายขึ้น และช่วยให้ทีมงานได้คิดว่าที่จริงแล้วจำเป็นต้องใช้ฟีเจอร์ต่างๆ ของคลาวด์และ Kubernetes จริงๆ ไหม</p>\n<p>ที่มา - <a href=\"https://dev.37signals.com/bringing-our-apps-back-home/\">37Signals</a></p>\n<p><img src=\"https://www.blognone.com/sites/default/files/externals/170101272c9e7d51ab5e5e759076e5bb.jpg\" alt /></p>\n</div></div></div><div><div>Topics: </div><div><div><a href=\"/topics/basecamp\">Basecamp</a></div><div><a href=\"/topics/cloud\">Cloud</a></div><div><a href=\"/topics/kubernetes\">Kubernetes</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d666c95dbd5220d026983072d9c96e5b6956de28b5b88dbd3d6386e11d3d5835","category":"Thai"}
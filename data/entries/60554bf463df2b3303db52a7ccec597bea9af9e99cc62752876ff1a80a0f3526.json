{"title":"iPhone 15 Pro มาแล้ว บอดี้ไทเทเนียม, ปุ่มแอ็คชั่น, กล้องอัพเกรดขึ้นอีก และชิป A17 Pro เทคโนโลยี 3nm","link":"https://www.blognone.com/node/135702","date":1694544661000,"content":"<div><div><div><p>แอปเปิลเปิดตัว iPhone 15 Pro จอ 6.1 นิ้ว และ iPhone 15 Pro Max จอ 6.7 นิ้ว สมาร์ทโฟนพรีเมียมตัวบนสุดประจำปี โดยใส่ของใหม่แตกต่างจากรุ่นก่อนหน้า และ iPhone 15 หลายอย่าง</p>\n<p>เริ่มต้นที่ดีไซน์และตัวเครื่อง ซึ่งเปลี่ยนมาใช้บอดี้ไทเทเนียมเกรด 5 ทำให้ได้ iPhone รุ่น Pro ที่เบาที่สุดเท่าที่เคยมีมา ขอบหน้าจอก็เล็กที่สุด แต่แข็งแรงและทนทาน กระบวนการขึ้นสีเปลี่ยนไป โดยมีตัวเลือก 4 สี คือ สีไทเทเนียมดำ สีไทเทเนียมขาว สีไทเทเนียมน้ำเงิน และสีไทเทเนียมธรรมชาติ ส่วนหน้าจอแบบ Always-on ก็เคลือบเซรามิกทำให้แข็งแรงมากขึ้น</p>\n<p>การเปลี่ยนแปลงถัดมา คือเปลี่ยนสวิตช์ปิด-เปิดเสียงด้านข้าง มาเป็นปุ่มเดียวเรียกว่า Action Button ซึ่งผู้ใช้งานสามารถปรับตั้งค่าให้ทำงานตามที่ต้องการ เช่น ปิดเปิดเสียง (เหมือนเดิม) หรือคำสั่งอื่น เช่น Focus, เปิดกล้อง, ไฟฉาย, Shortcut ฯลฯ</p>\n<p><img alt=\"No Description\" src=\"https://www.blognone.com/sites/default/files/externals/6a577cd4f1957ef944bb9965cf65def6.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/a7ed2e6e1d1befbc4171d5f2e9039917.jpg\" /></p>\n<p>ชิปเซตของ iPhone 15 Pro ใช้ A17 Pro ซึ่งเป็นชิปที่ผลิตด้วยเทคโนโลยี 3 นาโนเมตรตัวแรก ซีพียู 6 คอร์, Neural Engines 16 คอร์, มีส่วนถอดรหัส AV1 แยกโดยเฉพาะสำหรับการดูสตรีมมิ่ง, มีตัวควบคุม USB 3 รองรับพอร์ต USB-C ทำให้ถ่ายโอนข้อมูลได้เร็วขึ้น และปรับปรุงจีพียูเป็นโปรคลาส 6 คอร์ ซึ่งทำงานได้เร็วขึ้น 20% ประมวลผล Ray Tracing เร็วขึ้น 4 เท่า</p>\n<p>กล้องเป็นอีกจุดขายตลอดมาของรุ่น Pro สำหรับ iPhone 15 Pro กล้องหลัง 3 ตัวเหมือนเดิม โดยกล้องหลัก 48MP มีเซ็นเซอร์ที่ขนาดใหญ่ขึ้น สามารถตั้งค่าโดยใช้ทางยาวโฟกัสได้ 3 ระดับ (24mm, 28mm, 35mm) จากเดิมมีแค่ค่าระยะซูม พร้อมโหมดการเก็บรายละเอียดของภาพที่มากขึ้น เลนส์เทเล 12MP เพิ่มออปติคัลซูม 3x สำหรับ iPhone 15 Pro ทางยาวโฟกัส 77mm และ 5x สำหรับ iPhone 15 Pro Max ทางยาวโฟกัส 120mm ส่วนเลนส์อัลตร้าไวด์ 12MP เพิ่มการตั้งค่าทางยาวโฟกัสที่หลายระดับตามการใช้งาน</p>\n<p><img alt=\"No Description\" src=\"https://www.blognone.com/sites/default/files/externals/1af279086ca429ca331a5be95bbaf65f.jpg\" /></p>\n<p>ส่วนการถ่ายวิดีโอก็เพิ่มความสามารถ โดยวิดีโอ ProRes สามารถถ่ายได้ที่ 4K 60 fps และการทำ Log Encode ก็รองรับมาตรฐาน ACES สำหรับการถ่ายทำภาพยนตร์ นอกจากนี้ยังเพิ่มความสามารถในการถ่ายวิดีโอแบบ Spatial เก็บภาพแบบสามมิติ สำหรับรับชมผ่านเฮดเซต Apple Vision Pro ได้อีกด้วย</p>\n<p>การถ่ายโอนข้อมูลเนื่องจาก iPhone 15 Pro เปลี่ยนมาใช้พอร์ต USB-C จึงรองรับมาตรฐานของ USB 3 ที่ความเร็วสูงสุด 10 Gbps เร็วขึ้น 20x จากรุ่นก่อนหน้า</p>\n<p><img alt=\"No Description\" src=\"https://www.blognone.com/sites/default/files/externals/e377988b10975fbbc05b1fb04a280703.jpg\" /></p>\n<p>ของใหม่อื่นที่เพิ่มมาได้แก่ ชิป Ultra Wideband รุ่นที่ 2 รองรับการหาตำแหน่ง Find My ที่แม่นยำขึ้น และ Wi-Fi 6E</p>\n<p>iPhone 15 Pro และ iPhone 15 Pro Max มีตัวเลือก 4 สี ตามที่บอกไว้ข้างต้น ส่วนความจุแตกต่างกันเล็กน้อยคือ</p>\n<ul>\n<li>iPhone 15 Pro มีความจุ 128GB, 256GB, 512GB และ 1TB ราคาเริ่มต้นที่ 41,900 บาท</li>\n<li>iPhone 15 Pro Max ความจุเริ่มที่ 256GB, 512GB และ 1TB ราคาเริ่มต้นที่ 48,900 บาท</li>\n</ul>\n<p>ประเทศไทยสามารถสั่งซื้อล่วงหน้าได้พร้อมกับอีกกว่า 40 ประเทศทั่วโลก โดยเปิดจองตั้งแต่เวลา 19.00น. ของวันศุกร์ที่ 15 กันยายน ตามเวลาในประเทศไทย และจะวางจำหน่ายในวันศุกร์ที่ 22 กันยายน</p>\n<p>ที่มา: <a href=\"https://www.apple.com/newsroom/2023/09/apple-unveils-iphone-15-pro-and-iphone-15-pro-max/\">แอปเปิล</a></p>\n<p><img alt=\"No Description\" src=\"https://www.blognone.com/sites/default/files/externals/3aeaee7a1b6001cd6e58b3e3420d2545.jpg\" /></p>\n</div></div></div><div><div>Topics: </div><div><div><a href=\"/topics/iphone-15-pro\">iPhone 15 Pro</a></div><div><a href=\"/topics/apple\">Apple</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"60554bf463df2b3303db52a7ccec597bea9af9e99cc62752876ff1a80a0f3526","category":"Thai"}
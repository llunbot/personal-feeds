{"title":"Salesforce มองแนวโน้มปัญญาประดิษฐ์ปี 2025 เรากำลังอยู่ในยุค Agentic AI","link":"https://www.blognone.com/node/144146","date":1737017743000,"content":"<div><div><div><p>Salesforce อธิบายภาพแนวโน้มด้าน AI ปี 2025 โดยเล่าว่าตอนนี้เรากำลังอยู่ในคลื่นลูกที่สามของ AI หรือยุค Agentic AI ขับเคลื่อนด้วย AI Agent ที่ไม่ใช่แค่ให้คำแนะนำ (แบบ Generative AI) แต่ทำงานได้ด้วยตัวเองโดยอัตโนมัติ (Autonomous) สามารถตัดสินใจและดำเนินงานโดยที่มนุษย์ไม่จำเป็นต้องคอยกำกับการทำงาน</p>\n<p>บล็อกนันได้คุยกับคุณเดวิด โมลด์ ประธานเจ้าหน้าที่ฝ่ายเทคโนโลยี และผู้อำนวยการด้านโซลูชัน ของ Salesforce ประจำประเทศไทยและเวียดนาม ซึ่งคุณเดวิด โมลด์ อธิบายเจาะลึกว่าเทรนด์ด้าน Agentic AI ที่เราจะได้เห็นในปีนี้มีอยู่ 5 เรื่อง ได้แก่</p>\n<p><strong>1. Autonomous Agents ในธุรกิจ</strong></p>\n<p>Autonomous Agent จะส่งผลต่อทิศทางการเติบโตของบริษัทเป็นอย่างมาก เช่น AI Agent ช่วยคัดกรองผู้ที่มีแนวโน้มหรือความสนใจในสินค้า (Lead) เบื้องต้นให้กับพนักงานของบริษัทได้อัตโนมัติ ก่อนที่จะส่งต่อให้ทีมขาย โดยต้องไม่เสียเวลากับโอกาสการขายที่ไม่มีการตอบสนอง การตอบคำถามพื้นฐานทั่ว ๆ ไป หรือการใช้เวลาไปกับโอกาสการขายที่มีปฏิสัมพันธ์ต่ำ</p>\n<p><strong>2. เกิดโซลูชัน Agentic AI ที่สร้างสำเร็จรูป</strong></p>\n<p>องค์กรจะสามารถละทิ้งแนวทางการใช้งาน AI แบบ DIY (Do It Yourself) หรือ AI ที่สร้างขึ้นมาเองเพื่อใช้งานภายในองค์กร และหันมาใช้โซลูชันสำเร็จรูปที่มีทั้งความรวดเร็ว สร้างคุณค่าให้กับองค์กรได้ทันที ในทางตรงกันข้าม</p>\n<p><strong>3. เกิด AI ที่พัฒนาโดยคนไทย</strong></p>\n<p>โมเดล AI ที่พัฒนาโดยคนไทยจะช่วยตอบสนองต่อความต้องการที่เฉพาะเจาะจงบริบทของประเทศ เช่น โมเดลภาษาขนาดเล็ก (Small Language Models: SLMs) ที่รองรับภาษาไทย หรือโมเดลที่สามารถแก้ปัญหาธุรกิจแบบเฉพาะทางสำหรับอุตสาหกรรมหลักต่าง ๆ ของประเทศ เช่น การท่องเที่ยวและการคมนาคม</p>\n<p><strong>4. AI Agent ก่อให้เกิดบริการแบบใหม่</strong></p>\n<p>ธุรกิจจะใช้ AI Agent คู่ไปกับคนเพื่อให้บริการลูกค้าได้อย่างรวดเร็วและถูกต้องแม่นยำยิ่งขึ้น โดยไม่ต้องเพิ่มความซับซ้อนในกระบวนการทำงานหรือเพิ่มการฝึกอบรมพนักงานที่ใช้เวลาและทรัพยากรจำนวนมาก</p>\n<p><strong>5. จะเห็น AI Agent ช่วยสร้าง AI Agent และสนทนากันเอง</strong></p>\n<p>ในปี 2025 เราจะได้เห็น AI Agent ทำงานร่วมกับพนักงานที่เป็นมนุษย์และพูดคุยกับ Agent ต่าง ๆ และสร้าง Agent ขึ้นมาใหม่ตามความต้องการทางธุรกิจ แต่ละ Agent จะมีหน้าที่เฉพาะซึ่งองค์กรกำหนดไว้อย่างชัดเจน โดยมี Meta-Agent คอยประสานงานระหว่าง Agent ต่าง ๆ เพื่อให้การทำงานมีความราบรื่น</p>\n<p>ที่มา: ข่าวประชาสัมพันธ์</p>\n<p><img src=\"https://www.blognone.com/sites/default/files/externals/c88a3257e7bcf075cb4e7521d84eb711.jpg\" alt=\"Salesforce\" /></p>\n</div></div></div><div><div>Topics: </div><div><div><a href=\"/topics/salesforce\">Salesforce</a></div><div><a href=\"/topics/artificial-intelligence\">Artificial Intelligence</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5a0e876ea05c638e3b47ec70b6f8edd5efa5d373e22bfb88b42aa25bfafef7c1","category":"Thai"}
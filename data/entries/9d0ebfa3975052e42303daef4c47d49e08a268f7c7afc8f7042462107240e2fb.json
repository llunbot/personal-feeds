{"title":"[ลือ] Stability AI อาการหนัก มีปัญหาการเงิน ไม่มีเงินไปจ่ายค่าจีพียู, พนักงานไหลออก","link":"https://www.blognone.com/node/139080","date":1712285039000,"content":"<div><div><div><p>Stability AI บริษัทปัญญาประดิษฐ์สัญชาติอังกฤษ เจ้าของโมเดล Stable Diffusion ที่<a href=\"https://www.blognone.com/node/138876\">เพิ่งประกาศเปลี่ยนตัวซีอีโอ</a> เริ่มมีข่าวไม่ดีออกมาต่อเนื่อง โดยข่าวล่าสุดบอกว่าบริษัทมีปัญหาการเงิน และขาดแคลนเงินทุนที่ใช้เช่าจีพียูราคาแพง</p>\n<p>ข้อมูลนี้มาจาก Forbes ที่อ้างว่าได้เอกสารภายในของ Stability AI ระบุว่าบริษัทมีต้นทุนค่าเช่าจีพียูบนคลาวด์ราว 99 ล้านดอลลาร์ต่อปี (เช่าจาก AWS, Google Cloud, CodeWeaver) บวกกับต้นทุนค่าใช้จ่ายอื่นๆ เช่น เงินเดือนพนักงาน ค่าดำเนินการ อีกราว 54 ล้านดอลลาร์ต่อปี ในขณะที่บริษัทมีรายได้ในปี 2023 เพียง 11 ล้านดอลลาร์เท่านั้น</p>\n<p>เอกสารที่ Forbes ได้มายังบอกว่า Stability AI จ่ายเงินค่าคลาวด์ไม่ครบเต็มจำนวน ในช่วงเดือนกรกฎาคม-ตุลาคม 2023 (ไม่มีข้อมูลที่อัพเดตว่าสุดท้ายตามไปจ่ายหนี้จนครบหรือไม่) และเคยพิจารณาแนวทางการไม่จ่ายภาษีให้รัฐบาลอังกฤษอีกด้วย</p>\n<p><img src=\"https://www.blognone.com/sites/default/files/externals/633df392b39d86ab3c17483950c4200e.png\" /></p>\n<p>ปัญหาเรื่องการเงินเหล่านี้ทำให้นักลงทุนเริ่มไม่เชื่อใจทีมบริหาร และบริษัทไม่สามารถระดมทุนเพิ่มได้ตามเป้า โดย Emad Mostaque อดีตซีอีโอที่เพิ่งลงจากตำแหน่งตั้งเป้าว่าจะระดมทุนเพิ่ม 95 ล้านดอลลาร์ในช่วงสิ้นปี 2023 แต่สุดท้ายหาได้เพียง 50 ล้านดอลลาร์จากอินเทล และตอนจบตัวเลขนี้ลดเหลือเพียง 20 ล้านดอลลาร์ นอกจากนี้ยังมีแผนการระดมทุนจาก NVIDIA ที่ล่มในท้ายที่สุดด้วย</p>\n<p>นอกจากเรื่องเงินแล้ว Stability AI ยังมีปัญหาเรื่องพนักงาน โดยมีพนักงานระดับสูงในสายงานวิจัยหลายคนลาออกไป เพราะไม่พอใจแนวทางของบริษัท (โดยเฉพาะ<a href=\"https://www.blognone.com/node/132528\">แนวทางการเทรนโมเดลโดยใช้รูปภาพที่มีลิขสิทธิ์</a>)</p>\n<p>ปัญหาเหล่านี้คงเป็นเหตุผลที่ทำให้ซีอีโอ Emad Mostaque ประกาศลาออก และตอนนี้ยังไม่ชัดเจนนักว่าอนาคตของบริษัทจะเป็นอย่างไรต่อ</p>\n<p>ที่มา - <a href=\"https://www.forbes.com/sites/kenrickcai/2024/03/29/how-stability-ais-founder-tanked-his-billion-dollar-startup/?sh=2e53d2e3e630\">Forbes</a>, <a href=\"https://www.theregister.com/2024/04/03/stability_ai_bills/\">The Register</a></p>\n<p><img src=\"https://www.blognone.com/sites/default/files/externals/8ac174839617669ae6c1c5a003b36bff.png\" /></p>\n</div></div></div><div><div>Topics: </div><div><div><a href=\"/topics/stability-ai\">Stability AI</a></div><div><a href=\"/topics/cloud-computing\">Cloud Computing</a></div><div><a href=\"/topics/rumors\">Rumors</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9d0ebfa3975052e42303daef4c47d49e08a268f7c7afc8f7042462107240e2fb","category":"Thai"}
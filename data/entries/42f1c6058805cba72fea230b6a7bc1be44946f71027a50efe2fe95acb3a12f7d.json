{"title":"Yasheng Huang – The Duality of the Chinese Economy","link":"https://markpeak.net/yasheng-huang-the-duality-of-the-chinese-economy/","date":1743168767000,"content":"<p>เมื่อวานนี่มีโอกาสได้ฟังการบรรยายของ <a href=\"https://www.yashenghuang.com/index.html\">Prof. Yasheng Huang</a> <a href=\"https://mitsloan.mit.edu/faculty/directory/yasheng-huang\">อาจารย์ผู้เชี่ยวชาญด้านเศรษฐกิจจีนจาก MIT Sloan Business School</a> ที่มาเมืองไทย</p>\n<p>ต้องขอบคุณพี่วิว Will Smittinet ที่เชิญไปร่วมงานนี้ที่จัดโดยสมาคม MIT Alumni ในไทย ซึ่งในงาน น่าจะมีผมคนเดียวที่ไม่ใช่ศิษย์เก่า MIT  แต่ได้รับการต้อนรับอบอุ่นมาก</p>\n<p>อ. Huang (ต่อไปขอเรียกสั้นๆ แบบนี้) เขียนหนังสือเกี่ยวกับจีนหลายเล่ม ผลงานเล่มล่าสุดคือ The Rise and the Fall of the EAST และ Capitalism with Chinese Characteristics</p>\n<p>หัวข้อการบรรยายคือ <strong>China’s economic challenges in the age of Trump 2.0</strong> กล่าวเรื่องภาวะเศรษฐกิจจีนในปัจจุบัน และความท้าทายที่ต้องมาเผชิญหน้ากับรัฐบาล Trump 2.0</p>\n<p><img src=\"https://markpeak.net/wp-content/uploads/2025/03/20250326_203411.jpg\" alt=\"\" width=\"800\" height=\"600\" srcset=\"https://markpeak.net/wp-content/uploads/2025/03/20250326_203411.jpg 800w, https://markpeak.net/wp-content/uploads/2025/03/20250326_203411-300x225.jpg 300w, https://markpeak.net/wp-content/uploads/2025/03/20250326_203411-768x576.jpg 768w, https://markpeak.net/wp-content/uploads/2025/03/20250326_203411-700x525.jpg 700w\" /></p>\n<p>ประเด็นสำคัญที่ อ. Huang พูดถึงคือ โลกภายนอกมักมองจีนว่ายิ่งใหญ่ท้าทายทุกคน บริษัทเทคโนโลยีจีนไม่ว่าจะเป็น AI, EV, solar panel กำลังยึดครองโลก แต่จริงๆ แล้วจีนก็มีด้านที่เป็นปัญหาควบคู่กันไปด้วย แกจึงเรียกว่าเป็นภาวะ <strong>The duality of the Chinese economy</strong></p>\n<p><img src=\"https://markpeak.net/wp-content/uploads/2025/03/20250326_204417.jpg\" alt=\"\" width=\"800\" height=\"600\" srcset=\"https://markpeak.net/wp-content/uploads/2025/03/20250326_204417.jpg 800w, https://markpeak.net/wp-content/uploads/2025/03/20250326_204417-300x225.jpg 300w, https://markpeak.net/wp-content/uploads/2025/03/20250326_204417-768x576.jpg 768w, https://markpeak.net/wp-content/uploads/2025/03/20250326_204417-700x525.jpg 700w\" /></p>\n<p>ปัญหาของจีนคือ</p>\n<ul>\n<li>เศรษฐกิจเติบโตช้า ตัวเลขทางการคือ 5% แต่ตัวเลขที่นักวิเคราะห์นอกจีนคำนวณกันจากข้อมูลอื่นๆ คือโตแค่ 1.5-2% เท่านั้น</li>\n<li>หนี้เยอะ โดยเฉพาะหนี้จากภาคอสังหา แบบที่เราเห็นกันในข่าวเรื่อยๆ ตัวเลขหนี้ที่ไม่ใช่ของภาคการเงิน (non-financial debt) สูงราว 300% ต่อ GDP แล้ว เห็นอเมริกาหนี้เยอะๆ ตัวเลขยังน้อยกว่าคือ 249% ต่อ GDP</li>\n<li>เงินลงทุนจากนอกประเทศ (foreign direct investment หรือ FDI) ลดลงหนักมาก คือจาก 300,000 ล้านดอลลาร์ต่อปี ลงมาเหลือ 4,500 ล้านดอลลาร์ในปี 2024 คือเทียบเท่าปี 1993 เลย</li>\n<li>การบริโภคในประเทศน้อย คิดเป็น 38-39% ของ GDP เท่านั้น (เทียบกับอเมริกา 68%)</li>\n<li>ภาคการผลิตล้นเกิน สินค้าที่จีนผลิตได้บางตัว ไม่ใช่แค่เกินความต้องการบริโภคของคนจีน แต่เกินความต้องการของคนทั้งโลกไปไกลแล้ว (ดูกราฟแล้วน่ากลัวมาก) ของพวกนี้ที่ผลิตมาแล้วจะเอาไปไว้ไหน</li>\n</ul>\n<p><img src=\"https://markpeak.net/wp-content/uploads/2025/03/20250326_205030.jpg\" alt=\"\" width=\"800\" height=\"600\" srcset=\"https://markpeak.net/wp-content/uploads/2025/03/20250326_205030.jpg 800w, https://markpeak.net/wp-content/uploads/2025/03/20250326_205030-300x225.jpg 300w, https://markpeak.net/wp-content/uploads/2025/03/20250326_205030-768x576.jpg 768w, https://markpeak.net/wp-content/uploads/2025/03/20250326_205030-700x525.jpg 700w\" /></p>\n<p><img loading=\"lazy\" src=\"https://markpeak.net/wp-content/uploads/2025/03/20250326_204944.jpg\" alt=\"\" width=\"800\" height=\"600\" srcset=\"https://markpeak.net/wp-content/uploads/2025/03/20250326_204944.jpg 800w, https://markpeak.net/wp-content/uploads/2025/03/20250326_204944-300x225.jpg 300w, https://markpeak.net/wp-content/uploads/2025/03/20250326_204944-768x576.jpg 768w, https://markpeak.net/wp-content/uploads/2025/03/20250326_204944-700x525.jpg 700w\" /></p>\n<p>ประเด็นใหม่ที่น่าสนใจและเพิ่งเคยฟังคือ ผลิตภาพ (productivity) ของจีนกลับลดลง เขาวัดเป็น Total factor productivity หรือ TFP คือใส่เงินและแรงงานเข้าไปเป็นอินพุตในระบบเศรษฐกิจแล้วดูว่าเอาท์พุตมันออกมาเท่าไร ซึ่งค่า TFP ตัวนี้มันลดลงเรื่อยๆ</p>\n<p><img loading=\"lazy\" src=\"https://markpeak.net/wp-content/uploads/2025/03/20250326_205904.jpg\" alt=\"\" width=\"800\" height=\"600\" srcset=\"https://markpeak.net/wp-content/uploads/2025/03/20250326_205904.jpg 800w, https://markpeak.net/wp-content/uploads/2025/03/20250326_205904-300x225.jpg 300w, https://markpeak.net/wp-content/uploads/2025/03/20250326_205904-768x576.jpg 768w, https://markpeak.net/wp-content/uploads/2025/03/20250326_205904-700x525.jpg 700w\" /></p>\n<p>ดูจากกราฟจะเห็นว่าผลตอบแทนเฉลี่ยต่อทรัพย์สินของภาคเอกชน (เส้นสีฟ้า) ลดลงเรื่อยๆ ในขณะที่ตัวเลขของภาครัฐบาล (สีเหลือง) เท่าๆ เดิม สาเหตุก็ยังไม่ชัดเจนว่าเกิดจากอะไร</p>\n<p><img loading=\"lazy\" src=\"https://markpeak.net/wp-content/uploads/2025/03/20250326_210159.jpg\" alt=\"\" width=\"800\" height=\"600\" srcset=\"https://markpeak.net/wp-content/uploads/2025/03/20250326_210159.jpg 800w, https://markpeak.net/wp-content/uploads/2025/03/20250326_210159-300x225.jpg 300w, https://markpeak.net/wp-content/uploads/2025/03/20250326_210159-768x576.jpg 768w, https://markpeak.net/wp-content/uploads/2025/03/20250326_210159-700x525.jpg 700w\" /></p>\n<p>กราฟอีกภาพที่น่าสนใจมากคือในช่วงปี 2016 เป็นต้นมา ค่ากำลังการผลิตของจีนเพิ่มสูงมาก (เส้นสีเหลือง) ในขณะที่การจ้างงานลดลงอย่างชัดเจน (เส้นสีน้ำเงิน) ทั้งที่ก่อนหน้านี้มันพอๆ กันมาโดยตลอด ตรงนี้ อ. Huang บอกว่ายังไม่ชัดว่าสาเหตุเกิดจากอะไร ในทางวิชาการยังเถียงกันอยู่ แต่เขาคาดเดาว่าน่าจะมาจากการปรับตัวรับมือรัฐบาล Trump 1.0 ที่ขึ้นมาในช่วงนั้นพอดี และเริ่มสงครามการค้ากับจีน</p>\n<p><img loading=\"lazy\" src=\"https://markpeak.net/wp-content/uploads/2025/03/20250326_210224.jpg\" alt=\"\" width=\"800\" height=\"600\" srcset=\"https://markpeak.net/wp-content/uploads/2025/03/20250326_210224.jpg 800w, https://markpeak.net/wp-content/uploads/2025/03/20250326_210224-300x225.jpg 300w, https://markpeak.net/wp-content/uploads/2025/03/20250326_210224-768x576.jpg 768w, https://markpeak.net/wp-content/uploads/2025/03/20250326_210224-700x525.jpg 700w\" /></p>\n<p>ผลกระทบจากรัฐบาล Trump 2.0 ย่อมเกิดขึ้นกับจีนแน่นอน ซึ่ง อ. Huang ชี้ว่ามีประเทศที่ได้ประโยชน์จริง โดยเฉพาะอาเซียน แต่ประเทศที่ได้ประโยชน์มี 2 สุดปลาย (two extremes) ได้แก่</p>\n<ul>\n<li><strong>สิงคโปร์</strong> ที่เจริญแล้ว รายได้ต่อหัวเยอะมาก ได้ประโยชน์จากธุรกิจจีนย้ายไปตั้งสำนักงาน เพื่ออาศัยความเป็นสิงคโปร์ไปทำตลาดที่อื่นรวมถึงอเมริกา อ. Huang บอกว่าตอนนี้มีบริษัท biotech เยอะมากที่ทำแบบนี้</li>\n<li><strong>เวียดนาม</strong> รายได้ต่อหัวต่ำ แต่ลงทุนในทรัพยากรมนุษย์เยอะ ค่าคะแนนสอบเฉลี่ยดี ก็จะได้โรงงานจีนย้ายฐานการผลิตไปลงเวียดนาม</li>\n</ul>\n<p><img loading=\"lazy\" src=\"https://markpeak.net/wp-content/uploads/2025/03/20250326_211229.jpg\" alt=\"\" width=\"800\" height=\"600\" srcset=\"https://markpeak.net/wp-content/uploads/2025/03/20250326_211229.jpg 800w, https://markpeak.net/wp-content/uploads/2025/03/20250326_211229-300x225.jpg 300w, https://markpeak.net/wp-content/uploads/2025/03/20250326_211229-768x576.jpg 768w, https://markpeak.net/wp-content/uploads/2025/03/20250326_211229-700x525.jpg 700w\" /></p>\n<p>ส่วนประเทศไทยอยู่ตรงกลางระหว่างสิงคโปร์กับเวียดนาม ควรทำอย่างไรดี ข้อเสนอของ อ.Huang คือ</p>\n<ul>\n<li>วางตัวเป็นกลางในความขัดแย้งของจีนกับอเมริกา</li>\n<li>อาศัยจังหวะนี้ รีบไปลงทุนในบริษัทหน้าใหม่ๆ ทั้งในจีนและในอเมริกา</li>\n<li>การปิดกั้นสินค้าจีน สร้างกำแพงการค้าไม่ช่วยอะไร เพราะกำลังการผลิตจีนมันเยอะเกินในระดับที่ทั้งโลกก็ต้านทานไม่ไหว เราหันมาดันเรื่อง globalization ดีกว่า</li>\n</ul>\n<p><img loading=\"lazy\" src=\"https://markpeak.net/wp-content/uploads/2025/03/20250326_211703.jpg\" alt=\"\" width=\"800\" height=\"600\" srcset=\"https://markpeak.net/wp-content/uploads/2025/03/20250326_211703.jpg 800w, https://markpeak.net/wp-content/uploads/2025/03/20250326_211703-300x225.jpg 300w, https://markpeak.net/wp-content/uploads/2025/03/20250326_211703-768x576.jpg 768w, https://markpeak.net/wp-content/uploads/2025/03/20250326_211703-700x525.jpg 700w\" /></p>\n<h2><strong>คำถามคำตอบช่วง Q&amp;A</strong></h2>\n<p><strong>Q: บริษัทเทคโนโลยีจีนจะไปต่อได้ไหม</strong></p>\n<p>A: ไปต่อได้ เพราะคนฉลาด ทำงานหนัก คนจีนผลิตนักศึกษาปีละ 10 ล้านคน ครึ่งหนึ่งเป็นสาย STEM ถ้าเทียบกันอเมริกาผลิตได้ปีละ 2 ล้าน มี STEM แค่ 17%</p>\n<p>บริษัทเทคโนโลยีจีนนั้นมีความเป็น global มากกว่าที่เราคิด ตัวอย่างคือ DeepSeek นั้นไม่ได้คิดทุกอย่างในจีนหมด เพราะใช้โอเพนซอร์ส มีความเป็น global สูงมาตั้งแต่แรก</p>\n<p><strong>Q: อีก 5 ปีจีนจะเป็นยังไงต่อ</strong></p>\n<p>A: สภาวะปัจจุบันมันไปต่อไม่ได้ จีนต้องเลือกเสียบางอย่างไป สิ่งที่เป็นตัวชี้วัดคือสินค้าที่ผลิตมาเกินเยอะๆ จะดูดซับอย่างไร</p>\n<ol>\n<li>ให้คนจีนบริโภค –&gt; พิสูจน์แล้วว่าทำไม่ได้ บริโภคน้อย</li>\n<li>ให้โลกบริโภค –&gt; เจอสงครามการค้าอยู่ และจะยิ่งหนัก</li>\n<li>write down ตีค่าศูนย์ทางบัญชี –&gt; recession</li>\n</ol>\n<p>อ. Huang บอกว่าหนี้จีนเยอะแต่เป็นหนี้ในประเทศ สกุลหยวนเหมือนกัน จะไม่ซ้ำรอยวิกฤตไทยปี 1997 ที่ปัญหาเกิดจากค่าเงิน</p>\n<p>วิกฤตเศรษฐกิจเกิดจากการเติบโตเร็วเกินไป (fast growth &amp; financial crisis) แบบไทยหรือเกาหลีตอนปี 97 ถ้าวิกฤตฉับพลันไม่เกิด ก็จะเป็นภาวะ slow growth แทนแบบที่ญี่ปุ่นเคยเจอ</p>\n<p><strong>Q: อะไรคือสิ่งที่รัฐบาลจีนทำได้ดี</strong></p>\n<p>A:</p>\n<ul>\n<li>จีนทำ cluster อุตสาหกรรมได้ดี พอจับอุตสาหกรรมเดียวกันไปอยู่รวมกัน มันเกิดการแลกเปลี่ยนเรียนรู้ระหว่างกันแบบทวีคูณ ผลรวมไม่ใช่เอาตัวเลขของทุกคนมาบวกกันแต่ดีกว่านั้นมาก</li>\n<li>คนจีนมีความเป็น “ผู้ประกอบการ” สูงมาก อย่างในอเมริกา คนจบ Stanford, MIT ออกมาเปิดบริษัท สร้างกิจการขับเคลื่อนประเทศกัน แต่ญี่ปุ่นยุครุ่งเรืองไม่มีภาวะแบบนี้ มหาวิทยาลัยญี่ปุ่นมีคุณภาพ แต่ผลิตคนมาป้อนระบบ ไม่ได้สร้างคนเป็นผู้ประกอบการ</li>\n<li>คนจีนต่างจากญี่ปุ่น เพราะมีค่านิยมการเป็นผู้ประกอบการ, ระบบเงินทุนผ่าน venture capital แข็งแกร่ง, มีความเชื่อมโยงกับ Silicon Valley สูงมาก นักวิจัยจีนในอเมริกามาเปิดบริษัทที่อื่นก็ดึงเงินลงทุนจาก Silicon Valley ได้ง่าย</li>\n<li>สิ่งที่จีนทำไม่ดีคือ รัฐบาลจีนรวบอำนาจ ไม่เปิดให้มีการวิพากษ์วิจาณ์ใดๆ ทำให้เดินนโยบายผิดพลาดได้ง่าย ถ้าพลาดแล้วมันจะเจ็บหนัก เหมือนที่เคยทำมาแล้วตอน Zero COVID Control</li>\n</ul>\n<p>ป.ล. มีโอกาสได้ฟังคุณพารณ อิศรเสนา ณ อยุธยา ศิษย์เก่า MIT ยุคบุกเบิกของประเทศไทยด้วย ตอนนี้อายุ 97 ปีแล้วยังแข็งแรงมากๆ ยังไปทำงานที่โรงเรียนดรุณสิกขาลัยทุกวัน</p>\n<p><img loading=\"lazy\" src=\"https://markpeak.net/wp-content/uploads/2025/03/20250326_200024.jpg\" alt=\"\" width=\"800\" height=\"600\" srcset=\"https://markpeak.net/wp-content/uploads/2025/03/20250326_200024.jpg 800w, https://markpeak.net/wp-content/uploads/2025/03/20250326_200024-300x225.jpg 300w, https://markpeak.net/wp-content/uploads/2025/03/20250326_200024-768x576.jpg 768w, https://markpeak.net/wp-content/uploads/2025/03/20250326_200024-700x525.jpg 700w\" /></p>\n<p>โพสต์ครั้งแรกใน <a href=\"https://www.facebook.com/share/p/1BYDPALWQ4/\">Facebook</a></p>The post <a href=\"https://markpeak.net/yasheng-huang-the-duality-of-the-chinese-economy/\">Yasheng Huang – The Duality of the Chinese Economy</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"42f1c6058805cba72fea230b6a7bc1be44946f71027a50efe2fe95acb3a12f7d","category":"Thai"}
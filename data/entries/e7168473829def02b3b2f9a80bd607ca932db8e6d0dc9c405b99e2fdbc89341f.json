{"title":"ทีมงาน iPhone 15 Pro ให้สัมภาษณ์ \"เกมคอนโซลที่ดีที่สุดต้องพกติดตัวได้ตลอดเวลา\"","link":"https://www.blognone.com/node/135788","date":1695026433000,"content":"<div><div><div><p>จุดขายหนึ่งของ iPhone 15 Pro คือชิปสมรรถนะสูง A17 Pro พร้อมจีพียูระดับโปร โดยในงานเปิดตัว <a href=\"https://www.blognone.com/node/135712\">แอปเปิลก็โฆษณาเกมดังระดับ AAA ทัดเทียมคอนโซล เช่น Resident Evil 4 Remake, Death Stranding และ AC: Mirage</a></p>\n<p>ล่าสุดทีมผู้บริหารแอปเปิลหลายคนไปให้สัมภาษณ์กับเว็บเกม IGN ในเรื่องนี้โดยเฉพาะ มีสาระที่สำคัญดังนี้</p>\n<ul>\n<li>แอปเปิลมองว่า \"เครื่องเกมคอนโซลที่ดีที่สุด\" คือเครื่องที่ติดตัวเราไปตลอดเวลา (the best game console is the one you have with you) ซึ่งนี่คือวิสัยทัศน์ของ iPhone 15 Pro</li>\n<li>ในทางทฤษฎีแล้ว สามารถนำ <a href=\"https://www.blognone.com/node/135775\">iPhone 15 Pro ไปต่อจอมอนิเตอร์ 4K (เพราะมี USB-C แล้ว)</a> และเล่นเกมอย่าง Resident Evil 4 ได้เหมือนคอนโซลเลย</li>\n<li>ประเด็นเรื่องความร้อน ทีมงานมั่นใจว่าทั้งฮาร์ดและซอฟต์แวร์สามารถรับมือได้ สามารถเล่นเกมประสิทธิภาพสูงได้ยาวนาน แต่แอปเปิลจะป้องกันไม่ให้เครื่องร้อนจนเกินไป ส่วนงานที่เหลือเป็นของนักพัฒนาเกมในการปรับแต่งว่าจะเอาแค่ไหน แอปเปิลทำหน้าที่แค่สร้างเครื่องมืออย่าง MetalFX ให้ใช้งาน</li>\n<li>การที่ iPhone, iPad, Mac ใช้ชิปสถาปัตยกรรมเดียวกันหมด ทำให้เกมสามารถลงได้ทุกแพลตฟอร์มของแอปเปิล ตัวอย่างคือ <a href=\"https://www.blognone.com/node/134198\">Death Stranding ที่ประกาศลง macOS</a> และขยายมาลง iPhone ต่อด้วย หรือ Resident Evil Village ก็เป็นเช่นเดียวกัน</li>\n<li>เรื่องการควบคุมเกม จะเป็นปุ่มสัมผัสบนหน้าจอก็ได้ หรือจะต่อจอยก็ได้ ขึ้นกับนักพัฒนาว่าต้องการแบบไหน โดยกรณีของ Death Stranding นั้น Hideo Kojima อยากให้เล่นด้วยจอยมากกว่า เพราะออกแบบเกมมาแบบนั้น และ Kojima อยากให้เห็นภาพของเกมเต็มๆ ตาโดยไม่มีอะไรบัง</li>\n</ul>\n<p><img src=\"https://www.blognone.com/sites/default/files/externals/f22eea7850cadab3256421a69a6eac6d.jpg\" alt /></p>\n<p>ที่มา - <a href=\"https://www.ign.com/articles/apple-iphone-15-pro-gaming-interview\">IGN</a></p>\n</div></div></div><div><div>Topics: </div><div><div><a href=\"/topics/iphone-15-pro\">iPhone 15 Pro</a></div><div><a href=\"/topics/apple\">Apple</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e7168473829def02b3b2f9a80bd607ca932db8e6d0dc9c405b99e2fdbc89341f","category":"Thai"}
{"title":"โครงการซีรีส์ Warhammer 40,000 คืบหน้า เซ็นสัญญา Amazon แล้ว, ทีมนักเขียนบทเริ่มทำงาน","link":"https://www.blognone.com/node/137318","date":1703036550000,"content":"<div><div><div><p>บริษัท Games Workshop เจ้าของสิทธิในแฟรนไชส์ Warhammer อัพเดตความคืบหน้าของ<a href=\"https://www.blognone.com/node/131905\">โครงการซีรีส์ Warhammer 40,000 ของ Amazon</a> ที่ประกาศไว้ครั้งแรกในเดือนธันวาคม 2022</p>\n<p>หลังเวลาผ่านมาหนึ่งปีเต็ม Games Workshop ระบุว่าได้เซ็นสัญญาฉบับเต็ม (full agreement) กับ Amazon เรียบร้อยแล้ว (สัญญาฉบับแรกเป็นข้อตกลงในหลักการกว้างๆ) หลังจากนี้ไป ตัวโครงการจะเริ่มเดินหน้า ตั้งแต่การวางแผน เขียนบท ก่อนเข้าสู่กระบวนการถ่ายทำต่อไป</p>\n<p>Games Workshop บอกว่ายังไม่ได้ตัดสินใจว่าควรนำเนื้อเรื่องของ Warhammer 40,000 ส่วนไหนมาเล่าก่อน และควรเริ่มต้นด้วยซีรีส์หรือภาพยนตร์ดี แต่ตอนนี้กลุ่มนักเขียนบทได้รวมตัวกันแล้ว นำโดย Henry Cavill นักแสดงชื่อดังที่เป็นแฟนตัวยงของ Warhammer และรับบทเป็นโปรดิวเซอร์ของโครงการมาตั้งแต่ต้น</p>\n<p>BBC รายงานว่า Games Workshop จะใช้เวลาอีก 12 เดือนข้างหน้า วางแนวทางด้านครีเอทีฟให้โครงการในภาพรวมก่อน เมื่อตัวแนวทางนี้พัฒนาเสร็จ มีความเห็นชอบร่วมกันกับฝั่ง Amazon แล้วถึงจะเข้าสู่กระบวนการผลิตและถ่ายทำจริงๆ แปลว่ากว่าแฟนๆ จะได้ดูกันคงต้องใช้เวลาอีกนานเลยทีเดียว</p>\n<p><img src=\"https://www.warhammer-community.com/wp-content/uploads/2023/12/nwV0UTCsuu60Rtks-1024x576.jpg\" /></p>\n<p>ที่มา - <a href=\"https://www.warhammer-community.com/2023/12/18/warhammer-amazon-contracts-signed-the-news-every-warhammer-fan-has-been-waiting-for/\">Games Workshop</a>, <a href=\"https://www.bbc.com/news/business-67753779?at_medium=RSS&amp;at_campaign=KARANGA\">BBC</a></p>\n</div></div></div><div><div>Topics: </div><div><div><a href=\"/topics/warhammer\">Warhammer</a></div><div><a href=\"/topics/amazon\">Amazon</a></div><div><a href=\"/topics/amazon-prime-video\">Amazon Prime Video</a></div><div><a href=\"/topics/movies\">Movies</a></div><div><a href=\"/topics/tv-series\">TV Series</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6d8eeba4533df54620101afe93c7b3088652db23e18e988f4a4c284594737818","category":"Thai"}
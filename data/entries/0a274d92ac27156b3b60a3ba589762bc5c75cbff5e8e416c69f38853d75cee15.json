{"title":"Palmer Luckey ซีอีโอ Anduril รับดูแลโครงการแว่น IVAS ทางการทหาร ต่อจากไมโครซอฟท์","link":"https://www.blognone.com/node/144734","date":1739760756000,"content":"<div><div><div><p>Palmer Luckey ซีอีโอและผู้ก่อตั้ง Anduril Industries บริษัทเทคโนโลยีการทหาร ประกาศว่า Anduril จะรับช่วงโครงการแว่นตา Integrated Visual Augmentation System (IVAS) ของกองทัพบกสหรัฐ แทนไมโครซอฟท์ที่เดิมใช้เทคโนโลยีจากแว่น HoloLens</p>\n<p>ข่าวนี้ไม่ใช่เรื่องน่าแปลกใจ เพราะ <a href=\"https://www.blognone.com/node/142101\">Anduril เข้าไปช่วยไมโครซอฟท์ทำโครงการนี้มาตั้งแต่เดือนกันยายน 2024</a> และตัว Luckey เองก็เป็น \"เจ้าพ่อแห่งแว่นสามมิติ\" ตั้งแต่ยุคที่เขาเป็นผู้ก่อตั้ง Oculus ก่อนขายกิจการให้ Fcebook/Meta ส่วน<a href=\"https://www.blognone.com/node/142314\">ไมโครซอฟท์นั้นดูไม่เอาแล้วกับ HoloLens</a> จึงน่าจะสมประโยชน์ด้วยกันทั้งสองฝ่าย</p>\n<p>Luckey บอกว่าโครงการนี้มีผลทางใจกับเขามาก เพราะเขาสนใจทำแว่นสวมหัวมายาวนาน และเคยมาร่วมทำโครงการแว่น BRAVEMIND ของกองทัพบก ก่อนที่เริ่มทำ Oculus ด้วยซ้ำ ก่อนหน้านี้ Anduril ยังแอบทำโครงการแว่น VR เพื่อการทหารมาแบบเงียบๆ แต่ไม่เคยเปิดเผยต่อสาธารณะ นอกจากนี้เขายังเป็นแฟนบอยของไมโครซอฟท์มาตลอด เคยจัดงานปาร์ตี้ฉลองการออก Windows 7 และตามซื้อมาทั้ง Surface Duo/Duo 2 ด้วย ทำให้โครงการนี้ถือเป็นความฝันที่เป็นจริงของเขาสักที</p>\n<p>Luckey มองว่าโครงการแว่น IVAS จะช่วยยกระดับการทำงานของทหารในกองทัพ เอาแค่ใช้ในการซ้อมรบก็น่าจะช่วยลดความสูญเสียของชีวิตทหารลงได้มาก แต่แว่น IVAS ในปัจจุบันยังไปไม่ถึงศักยภาพที่มันควรจะเป็น ต้องพัฒนาวิธีการใช้งานของมันให้ไปไกลกว่าการมองเห็นภาพและการสัมผัส (เขาเปรียบเทียบว่า ซูเปอร์แมนไม่ต้องกดเมนู มองเห็นแล้วลงมือทำเลย)</p>\n<p>ในประกาศของ Luckey ยังโพสต์ภาพเขาใส่แว่น IVAS ในท่าทางเดียวกับที่ <a href=\"https://time.com/3987059/in-the-latest-issue-41/\">เขาเคยใส่แว่น Oculus ขึ้นหน้าปกนิตยสาร TIME เมื่อปี 2015</a> โดยเวลาต่างกัน 10 ปี</p>\n<p>ที่มา - <a href=\"https://palmerluckey.com/turning-soldiers-into-superheroes/\">Palmer Luckey</a></p>\n<p><img alt=\"No Description\" src=\"https://www.blognone.com/sites/default/files/externals/d204480e3781a582c3c4534006ad0cc2.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/fbcf67f92c7cbbf3f386cf15dd74303c.jpg\" /></p>\n<blockquote><p>Anduril is taking over the <a href=\"https://twitter.com/USArmy?ref_src=twsrc%5Etfw\">@USArmy</a>'s Integrated Visual Augmentation System (IVAS) program pending <a href=\"https://twitter.com/DeptofDefense?ref_src=twsrc%5Etfw\">@DeptofDefense</a> approval.We are now fully responsible for production, hardware, software, and integrating Lattice to greatly expand warfighter capabilities. <a href=\"https://t.co/RRkxawgKjZ\">pic.twitter.com/RRkxawgKjZ</a></p>\n<p>— Anduril Industries (@anduriltech) <a href=\"https://twitter.com/anduriltech/status/1889347525297180696?ref_src=twsrc%5Etfw\">February 11, 2025</a></p></blockquote>\n</div></div></div><div><div>Topics: </div><div><div><a href=\"/topics/anduril\">Anduril</a></div><div><a href=\"/topics/virtual-reality\">Virtual Reality</a></div><div><a href=\"/topics/military\">Military</a></div><div><a href=\"/topics/microsoft\">Microsoft</a></div><div><a href=\"/topics/hololens\">HoloLens</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0a274d92ac27156b3b60a3ba589762bc5c75cbff5e8e416c69f38853d75cee15","category":"Thai"}
{"title":"Elon Musk บอกในการประชุมพนักงาน Tesla แนะนำนักลงทุน \"กอดหุ้นไว้ให้แน่น\"","link":"https://www.blognone.com/node/145400","date":1742601980000,"content":"<div><div><div><p>Tesla จัดการประชุมพนักงาน All-hand เมื่อช่วงเช้าวันศุกร์ตามเวลาในไทย ที่โรงงาน Gigafactory ในเท็กซัส ซึ่งซีอีโอและผู้ก่อตั้ง Elon Musk ได้รายงานความก้าวหน้าหลายอย่าง รวมทั้งแสดงความเห็นต่อสถานการณ์ที่เกิดขึ้นจนส่งผลกระทบกับ Tesla ในช่วงที่ผ่านมา</p>\n<p>Musk ให้ความเห็นเรื่องราคาหุ้นของ Tesla ที่ปรับลดลงมากในช่วงที่ผ่านมา โดยแนะนำว่าให้นักลงทุนที่ถือหุ้น Tesla กอดหุ้นไว้ให้แน่น เป็นเรื่องยากสำหรับตลาดหุ้นที่ผันผวนขึ้นลง เพราะคนมักมองภาพในอดีต ไม่มีใครคิดว่าอนาคตที่มีรถอัตโนมัติอยู่บนถนนมากกว่านี้ 5-10 เท่า หน้าตาเป็นอย่างไร ยิ่งถ้าอ่านข่าวแล้วจะรู้สึกเหมือน Tesla กำลังล่มสลาย</p>\n<p>Musk บอกว่า Tesla มีโอกาสเติบโตก้าวกระโดดจาก 2 โอกาสใหญ่คือ <a href=\"https://www.blognone.com/node/142515\">Cybercab</a> บริการรถแท็กซี่อัตโนมัติ ซึ่งไม่ได้ปฏิวัติแค่การเดินทาง แต่รวมถึงกระบวนการผลิตรถยนต์ด้วย ส่วนอีกโอกาสคือหุ่นยนต์ผู้ช่วย <a href=\"https://www.blognone.com/node/130711\">Optimus</a> ที่หากสามารถทำงานทดแทนคนได้ จะเกิดการเปลี่ยนทางเศรษฐกิจอีกมหาศาล</p>\n<p>สุดท้าย Musk บอกกับพนักงานในประเด็นที่นักลงทุนตั้งคำถาม ว่าเขาโฟกัสงานที่ <a href=\"https://www.blognone.com/node/144236\">DOGE</a> หรือหน่วยงานปฏิรูประบบราชการสหรัฐมากเกินไป จนไม่มีเวลาดูแลบริษัทต่าง ๆ หรือไม่ โดยยอมรับว่าช่วงนี้เขาเหนื่อยมาก มีงานหลักที่ต้องทำ 17 ตำแหน่ง ชีวิต 7 วันจึงมีแค่นอน ทำงาน แล้วก็นอน แล้วก็ตื่นมาทำงานวนไป</p>\n<p>การประชุมพนักงานของ Tesla มีการถ่ายทอดสดและบันทึกวิดีโอการประชุมด้วย ดูคลิปได้ท้ายข่าว</p>\n<p>ที่มา: <a href=\"https://www.businessinsider.com/5-big-takeaways-elon-musk-tesla-all-hands-meeting-2025-3\">Business Insider</a></p>\n<p><img alt=\"No Description\" src=\"https://www.blognone.com/sites/default/files/externals/9ac58587e0ddf465995309d9dba3f7f6.png\" /></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/tesla\">Tesla</a></div><div><a href=\"/topics/stock\">Stock</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d34f3b02c3e849426990360416c4c34c5bfaf5f248374b87394c8cfa4581167e","category":"Thai"}
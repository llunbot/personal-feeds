{"title":"[ไม่ยืนยัน] หัวหน้าทีม Siri บอกประกาศเรื่องฟีเจอร์ใหม่ล่าช้า เป็นเรื่องน่าเกลียดและน่าอับอาย","link":"https://www.blognone.com/node/145283","date":1742025153000,"content":"<div><div><div><p>แถลงการณ์ของแอปเปิลเมื่อสัปดาห์ที่แล้วเรื่องการ<a href=\"https://www.blognone.com/node/145143\">เลื่อนปล่อยความสามารถใหม่ Siri บน Apple Intelligence</a> แบบไม่มีกำหนด จากเดิมฟีเจอร์นี้ควรมาช่วงมีนาคม-เมษายนปีนี้ ออกไปเป็นเร็วที่สุดคือต้นปีหน้าหรือ<a href=\"https://www.blognone.com/node/145149\">อาจช้าถึงปี 2027</a> ย่อมสะท้อนและสร้างคำถามว่าเกิดอะไรขึ้นกับแอปเปิล ในการแข่งขันพัฒนาระบบผู้ช่วยอัจฉริยะปัญญาประดิษฐ์</p>\n<p>Mark Gurman แห่ง Bloomberg คนเดิม รายงานว่าแอปเปิลได้จัดการประชุมทีมพัฒนา Siri เมื่อสัปดาห์ที่แล้วนำโดย Robby Walker ซึ่งรับผิดชอบส่วน Siri โดยเขาบอกว่าตอนนี้เป็นช่วงเวลาที่เลวร้ายมากของแอปเปิล บริษัทสาธิตความสามารถ Siri ใหม่ในงาน WWDC ตั้งแต่กลางปีที่แล้ว แต่สุดท้ายก็เป็นวิดีโอต้นแบบเท่านั้น ไม่มีของจริงส่งมอบให้ลูกค้า ฝ่ายการตลาดนำเรื่องนี้ไปโฆษณาเป็นจุดขาย แล้วก็ไม่มีเปิดให้ใช้งาน เรื่องนี้น่าเกลียดและน่าอายมาก</p>\n<p><img src=\"https://www.blognone.com/sites/default/files/externals/12b0a1cae0185a64e842845e76d5a8c7.jpeg\" alt=\"\" /></p>\n<p>Walker บอกว่าทีมงานอาจรู้สึกโกรธ ผิดหวัง หมดหวัง และอาย ที่แอปเปิลต้องออกไปแถลงว่าฟีเจอร์นี้ล่าช้ากว่ากำหนดอย่างเป็นทางการ เรื่องนี้ยังส่งผลกระทบต่อโครงการอื่นของแอปเปิล ที่ต้องพึ่งพาความสามารถ Siri เพราะทั้งหมดถูก<a href=\"https://www.blognone.com/node/145161\">เลื่อนออกไป</a>จากกำหนด หรือต้องปรับแก้ไขฟีเจอร์จุดขายด้วย</p>\n<p>เขาบอกว่าตนเองมีส่วนรับผิดชอบในปัญหานี้แน่นอน เช่นเดียวกับ John Giannandrea หัวหน้าทีม AI ของแอปเปิล และ Craig Federighi หัวหน้าทีมพัฒนาซอฟต์แวร์ ตลอดจนผู้บริหารระดับสูงทั้งหมด ส่วนการปรับตำแหน่งยังไม่มีรายงานออกมาตอนนี้ แต่ที่เห็นแล้วคือการย้ายผู้บริหารหลายคนเข้ามากู้สถานการณ์ ซึ่งกรณีที่เด่นมากคือ <a href=\"https://www.blognone.com/node/144301\">Kim Vorrath</a> ที่ถูกเรียกว่า \"นักจับบั๊กของแอปเปิล\"</p>\n<p>อย่างไรก็ตาม Walker บอกว่าทีมพัฒนา Siri ได้ส่งมอบความสามารถลูกค้าไปแล้วตามแผนหลายรายการ และทั้งหมดก็มีคุณภาพที่สูงทำงานได้ดี ส่วนที่ล่าช้าไปจากการส่งมอบเพราะผลทดสอบว่าทำงานถูกต้องที่ระดับ 70-80% ของคำสั่ง ซึ่งไม่มากพอ แม้บางกรณีอาจดีกว่าของคู่แข่งแล้วก็ตาม แต่แอปเปิลต้องการรักษามาตรฐานที่สูงไว้ก่อน</p>\n<p>Gurman บอกว่า Walker ปิดการประชุมนี้โดยยืนยันเป้าหมายว่าแอปเปิลจะส่งมอบผู้ช่วยอัจฉริยะที่ดีที่สุดในโลกให้กับลูกค้า</p>\n<p>ที่มา: <a href=\"https://www.bloomberg.com/news/articles/2025-03-14/apple-s-siri-chief-calls-ai-delays-ugly-and-embarrassing-promises-fixes\">Bloomberg</a></p>\n<p><img src=\"https://www.blognone.com/sites/default/files/externals/9c8585f7ac883fcde613c93fb3958c96.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/siri\">Siri</a></div><div><a href=\"/topics/apple\">Apple</a></div><div><a href=\"/topics/apple-intelligence\">Apple Intelligence</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d17cc33347dc6e141fbaa87a233f7bfa901bfc96b8435ced13ba4b5bd76a3627","category":"Thai"}
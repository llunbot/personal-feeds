{"title":"ชิมะ โคซาคุ ภาคประธานบริษัท","link":"https://markpeak.net/president-shima-kosaku/","date":1731252614000,"content":"<p><em>คำเตือน: มีการ spoil เนื้อหาในเรื่อง</em></p>\n<p>ผมเป็นแฟนของการ์ตูนซีรีส์ “ชิมะ โคซาคุ” และตามอ่านแบบเงียบๆ มาได้สักพักใหญ่แล้ว แต่ไม่มีโอกาสได้เขียนถึงยาวๆ สักที เมื่อไม่นานมานี้ทาง Siam Inter นำภาค 6 มาขายลดราคาแบบยกชุด เลยเป็นโอกาสดีที่จะซื้อแล้วอ่านรวดเดียวจบ จบแล้วก็ควรแก่การเขียนถึง</p>\n<p><strong>ชิมะ โคซาคุ</strong> เป็นการ์ตูนผู้ใหญ่ (Seinen) ที่มีเนื้อหาซีเรียสจริงจังกว่าการ์ตูนเด็ก-วัยรุ่น (Shonen) ตีพิมพ์ในนิตยสาร Morning มาตั้งแต่ปี 1983 มาถึงตอนนี้คือสี่สิบกว่าปี เนื้อเรื่องเกี่ยวกับมนุษย์เงินเดือนหรือ salaryman ชื่อว่าชิมะ โคซาคุ ซึ่งทำงานในบริษัทเครื่องใช้ไฟฟ้าญี่ปุ่นชื่อ ฮัตสึชิบะอิเล็กทริกส์ (ชื่อเลียนแบบมาจาก Matsushita ชื่อเดิมของบริษัทแม่ Panasonic เพราะผู้เขียนการ์ตูนเคยทำงานที่นี่จริงๆ เป็นช่วงเวลาสั้นๆ ก่อนมาเขียนการ์ตูนเรื่องนี้)</p>\n<p><img src=\"https://markpeak.net/wp-content/uploads/2024/11/shima-kozaku.jpg\" width=\"800\" height=\"400\" srcset=\"https://markpeak.net/wp-content/uploads/2024/11/shima-kozaku.jpg 800w, https://markpeak.net/wp-content/uploads/2024/11/shima-kozaku-300x150.jpg 300w, https://markpeak.net/wp-content/uploads/2024/11/shima-kozaku-768x384.jpg 768w, https://markpeak.net/wp-content/uploads/2024/11/shima-kozaku-700x350.jpg 700w\" /></p>\n<p>เรื่องราวของชิมะ โคซาคุ เล่าตั้งแต่เขายังเป็นพนักงานตัวเล็กๆ แล้วไต่เต้า เลื่อนตำแหน่งขึ้นมาเรื่อยๆ ในแต่ละภาค ถ้านับภาคหลักทั้งหมดตอนนี้เข้าสู่ภาคที่ 9 แล้ว (ยังไม่จบด้วยนะ <a href=\"https://en.wikipedia.org/wiki/Kosaku_Shima\">รายชื่อภาคทั้งหมด</a>)</p>\n<p>ส่วนที่พิมพ์ภาษาไทยโดย Siam Inter Comics ตอนนี้มาถึงภาคที่ 6 คือ “ภาคประธานบริษัท” ซึ่งเป็นช่วงที่ชิมะพระเอกของเรา ขึ้นสู่ตำแหน่งสูงสุดในทางบริหาร โดยหลังจากจบภาคนี้ เขาจะย้ายตำแหน่งไปเป็นประธานกรรมการ (ประธานบอร์ด) ก่อนลดตำแหน่งลงเป็นที่ปรึกษาต่อไป</p>\n<p><img src=\"https://markpeak.net/wp-content/uploads/2024/11/20241110_152825.jpg\" width=\"800\" height=\"925\" srcset=\"https://markpeak.net/wp-content/uploads/2024/11/20241110_152825.jpg 800w, https://markpeak.net/wp-content/uploads/2024/11/20241110_152825-259x300.jpg 259w, https://markpeak.net/wp-content/uploads/2024/11/20241110_152825-768x888.jpg 768w, https://markpeak.net/wp-content/uploads/2024/11/20241110_152825-605x700.jpg 605w\" /></p>\n<p>ในฐานะที่ตามอ่านมาทุกภาค ผมกล้าพูดได้เต็มปากว่าภาค 1 สนุกที่สุด ด้วยเหตุว่าเนื้อเรื่องแปลกใหม่ ชิมะยังเป็นพนักงานระดับกลางๆ (อายุประมาณ 40 เป็นหัวหน้าแผนก) มีชีวิตโลดโผนโจนทะยาน ได้เดินทางไปทำงานยังที่ต่างๆ พัวพันกับสตรีมากหน้า และมีส่วนร่วมในการช่วงชิงอำนาจภายในฮัตสึชิบะผ่านก๊กเหล่าต่างๆ</p>\n<p>ส่วนภาคถัดๆ มานั้น ชิมะเติบโตมากขึ้น ตำแหน่งใหญ่ขึ้น ความสนุก ตื่นเต้นเร้าใจแบบภาคแรกย่อมลดลงไป มีช่วงที่น่าเบื่ออยู่บ้าง กลายเป็นความผูกพันมากกว่า ที่เราอยากเห็นว่าชีวิตของชิมะจะไปสุดที่ตรงไหน ซึ่งในภาค 6 นี่ล่ะที่เขาได้เป็นประธานบริษัท (ระบบญี่ปุ่นเรียกประธาน ซึ่งหมายถึง CEO) เป็นเบอร์หนึ่งขององค์กรสักที</p>\n<p>เนื้อหาของภาคประธานบริษัทยังมีความยาว 16 เล่ม ถือเป็นอันดับสองรองจากภาคแรกเท่านั้น พอชิมะมีบทบาทสำคัญทางบริหาร ภาคนี้จึงเล่าเรื่องยุทธศาสตร์ธุรกิจในภาพใหญ่ซะมากกว่าการผจญภัยยิบย่อยของชิมะ</p>\n<p>เนื้อเรื่องของภาค 6 เกิดในช่วงปี 2008-2013 คือหลังโอลิมปิกที่ปักกิ่ง (มีกล่าวถึงในภาคที่แล้ว) ชิมะเข้ารับตำแหน่งประธานบริษัทคนแรกของ ฮัตสึชิบะ-โกะโย ที่เกิดจากการควบรวม (เทียบเท่ากับดีล Matsushita ซื้อ Sanyo ซึ่งผู้เขียนได้เขียนถึงก่อนที่จะเกิดขึ้นในโลกจริงด้วยซ้ำ) เล่าผ่านเหตุการณ์สำคัญๆ ในโลกจริง เช่น วิกฤตเศรษฐกิจสหรัฐ ทำเศรษฐกิจตกต่ำทั่วโลก, งาน Expo 2010 ที่เซี่ยงไฮ้, แผ่นดินไหวญี่ปุ่นปี 2011, น้ำท่วมใหญ่ที่ไทยปี 2011/2554 (ไม่ได้มีฉากในเรื่อง แต่มีกล่าวถึงว่าสายการผลิตในไทยได้รับผลกระทบ)</p>\n<p>ชิมะยังนำการรีแบรนด์ชื่อบริษัทใหม่จาก “ฮัตสึชิบะ-โกะโย” มาเป็น TECOT เพื่อให้แบรนด์กระชับ เหมาะกับการบุกตลาดโลกมากขึ้น ตรงนี้เทียบได้กับดีล Matsushita ตัดสินใจรีแบรนด์ชื่อบริษัทเป็น Panasonic ในปี 2008</p>\n<p><img src=\"https://markpeak.net/wp-content/uploads/2024/11/tecot.jpg\" width=\"800\" height=\"600\" srcset=\"https://markpeak.net/wp-content/uploads/2024/11/tecot.jpg 800w, https://markpeak.net/wp-content/uploads/2024/11/tecot-300x225.jpg 300w, https://markpeak.net/wp-content/uploads/2024/11/tecot-768x576.jpg 768w, https://markpeak.net/wp-content/uploads/2024/11/tecot-700x525.jpg 700w\" /></p>\n<p>หากเนื้อเรื่องของภาคแรกๆ เล่าถึงความรุ่งเรืองของบริษัทเครื่องใช้ไฟฟ้าญี่ปุ่น ที่บุกยึดอเมริกา ติดป้ายโฆษณาขนาดยักษ์บนตึกในนิวยอร์ก ซื้อกิจการสตูดิโอภาพยนตร์ (หมายถึงดีล Panasonic ซื้อ Universal ในปี 1990)</p>\n<p>ธีมเหตุการณ์ในภาคหลังๆ เล่าความเสื่อมถอยลงของบริษัทอิเล็กทรอนิกส์ญี่ปุ่น ที่สนใจแต่ตลาดภายใน (ในเรื่องใช้คำว่า “กาลาปากอส” คืออยู่กันเฉพาะในเกาะตัวเอง) แล้วต้องพ่ายแพ้ให้บริษัทจากเกาหลีใต้ (ในเรื่องคือ “ซอมซัน” และ “PG” คงไม่ต้องอธิบายว่าหมายถึงบริษัทไหน)</p>\n<p><img loading=\"lazy\" src=\"https://markpeak.net/wp-content/uploads/2024/11/20241110_164708.jpg\" width=\"600\" height=\"521\" srcset=\"https://markpeak.net/wp-content/uploads/2024/11/20241110_164708.jpg 600w, https://markpeak.net/wp-content/uploads/2024/11/20241110_164708-300x261.jpg 300w\" /></p>\n<p>ในเรื่องยังได้กล่าวถึงพัฒนาการของวงการอิเล็กทรอนิกส์ญี่ปุ่น เช่น การขายกิจการโรงไฟฟ้านิวเคลียร์ให้กับ “นิจิชิบะ” (น่าจะหมายถึง Toshiba) แลกกับการที่ TECOT ซื้อกิจการเครื่องใช้ไฟฟ้าจากนิจิชิบะมาแทน</p>\n<p><img loading=\"lazy\" src=\"https://markpeak.net/wp-content/uploads/2024/11/20241110_205804.jpg\" width=\"600\" height=\"842\" srcset=\"https://markpeak.net/wp-content/uploads/2024/11/20241110_205804.jpg 600w, https://markpeak.net/wp-content/uploads/2024/11/20241110_205804-214x300.jpg 214w, https://markpeak.net/wp-content/uploads/2024/11/20241110_205804-499x700.jpg 499w\" /></p>\n<p>นอกจากนี้ยังนำเสนอแผนการ (ที่ยังไม่เกิดขึ้นในโลกความเป็นจริง) คือการควบรวมบริษัทเครื่องใช้ไฟฟ้าญี่ปุ่นให้เหลือแค่ 2 รายคือ TECOT (Panasonic) และ โซลาร์ (Sony) เพื่อสเกลใหญ่ขึ้น สามารถแข่งขันกับบริษัทจากเกาหลีใต้ได้</p>\n<p><img loading=\"lazy\" src=\"https://markpeak.net/wp-content/uploads/2024/11/20241110_210401.jpg\" width=\"600\" height=\"989\" srcset=\"https://markpeak.net/wp-content/uploads/2024/11/20241110_210401.jpg 600w, https://markpeak.net/wp-content/uploads/2024/11/20241110_210401-182x300.jpg 182w, https://markpeak.net/wp-content/uploads/2024/11/20241110_210401-425x700.jpg 425w\" /></p>\n<p>TECOT และ Solar ยังจับมือกันพัฒนาทีวีราคาถูก เลิกผลิตเอง หันมาใช้ผู้ผลิต ODM จากไต้หวันชื่อว่า “ไห่หง” (Hon Hai หรือ Foxconn) ซึ่งถือว่าเป็นข้อเสนอที่เฉียบคมและสะท้อนทิศทางในโลกความเป็นจริงได้ตรงมากทีเดียว</p>\n<p><img loading=\"lazy\" src=\"https://markpeak.net/wp-content/uploads/2024/11/Gbws91fbcAAyqzC.jpg\" width=\"600\" height=\"640\" srcset=\"https://markpeak.net/wp-content/uploads/2024/11/Gbws91fbcAAyqzC.jpg 600w, https://markpeak.net/wp-content/uploads/2024/11/Gbws91fbcAAyqzC-281x300.jpg 281w\" /></p>\n<p><img loading=\"lazy\" src=\"https://markpeak.net/wp-content/uploads/2024/11/Gbws91baoAA1akz.jpg\" width=\"600\" height=\"742\" srcset=\"https://markpeak.net/wp-content/uploads/2024/11/Gbws91baoAA1akz.jpg 600w, https://markpeak.net/wp-content/uploads/2024/11/Gbws91baoAA1akz-243x300.jpg 243w, https://markpeak.net/wp-content/uploads/2024/11/Gbws91baoAA1akz-566x700.jpg 566w\" /></p>\n<p>ทิศทางธุรกิจของ TECOT ภาคนี้ยังขยับไปทำแบตเตอรี่สำหรับรถยนต์ไฟฟ้า ที่กำลังเริ่มมาแรงในช่วงที่เขียน พอมาอ่านเรื่องนี้ในปี 2024 ที่รถยนต์ไฟฟ้าล้นโลก แล้วยิ่งประทับใจในแง่วิสัยทัศน์ของผู้เขียนมาก</p>\n<p><img loading=\"lazy\" src=\"https://markpeak.net/wp-content/uploads/2024/11/GbW_hNKa8AABMfp.jpg\" width=\"600\" height=\"767\" srcset=\"https://markpeak.net/wp-content/uploads/2024/11/GbW_hNKa8AABMfp.jpg 600w, https://markpeak.net/wp-content/uploads/2024/11/GbW_hNKa8AABMfp-235x300.jpg 235w, https://markpeak.net/wp-content/uploads/2024/11/GbW_hNKa8AABMfp-548x700.jpg 548w\" /></p>\n<p>ในภาคประธานบริษัท ยังพูดถึงความสัมพันธ์ระหว่างประเทศระหว่างญี่ปุ่นกับจีนที่ย่ำแย่ลงมาก  โดยในเรื่องได้เขียนถึง <a href=\"https://en.wikipedia.org/wiki/Senkaku_Islands_dispute\">ข้อพิพาทหมู่เกาะเตียวหยู / เซ็นกากุ ในปี 2012-2013</a> ซึ่งเหตุการณ์ในการ์ตูนเกิดขึ้นก่อนในโลกจริงอีกด้วย ต้องยอมรับว่าความรู้ด้านเศรษฐกิจการเมืองของผู้เขียนนั้นแม่นจริงๆ</p>\n<p>ความขัดแย้งระหว่างญี่ปุ่นกับจีน บวกกับปัญหาค่าแรงจีนเริ่มแพง (ในยุคนั้น) ทำให้ TECOT ต้องวางแผนย้ายออกจากจีน ที่เคยเป็นพื้นที่ให้ชิมะได้โชว์ผลงานในภาคก่อนๆ เนื้อเรื่องของภาคนี้ทำให้ชิมะต้องเดินทางไปดูประเทศกลุ่ม BRICS ที่กำลังมาแรง (ในช่วงเวลาที่เขียนการ์ตูนคือประมาณปี 2010) ได้แก่ รัสเซีย บราซิล และอินโดนีเซีย รวมถึงกล่าวถึงการไปดูเหมืองลิเทียมที่โบลิเวียด้วย</p>\n<p>เราได้เห็นตัวละครเก่าๆ อย่าง ลอร่า อดีตเลขาชาวฟิลิปปินส์ของชิมะ (ถ้าจำไม่ผิดโผล่มาในภาค 1 ตอนท้ายๆ ที่ชิมะโดนย้ายไปฟิลิปปินส์) กลับมาอีกครั้งในฐานะภรรยาของนักการเมืองอินโดนีเซีย (เป็นพล็อตที่ไม่ค่อยน่าเชื่อถือเท่าไรนัก 555 แต่ก็ดีที่ได้เห็นตัวละครเก่าๆ ย้อนกลับมา)</p>\n<p><img loading=\"lazy\" src=\"https://markpeak.net/wp-content/uploads/2024/11/20241110_210032.jpg\" width=\"600\" height=\"774\" srcset=\"https://markpeak.net/wp-content/uploads/2024/11/20241110_210032.jpg 600w, https://markpeak.net/wp-content/uploads/2024/11/20241110_210032-233x300.jpg 233w, https://markpeak.net/wp-content/uploads/2024/11/20241110_210032-543x700.jpg 543w\" /></p>\n<p>ปัญหาของชิมะ โคซาคุ ในแง่พล็อตเรื่องที่บางครั้งดูฝืดๆ ไปบ้างก็ยังมีอยู่เช่นเดิม เช่น ชิมะเดินทางไปร้านอาหารลับตาคนในต่างประเทศ แล้วเจอหัวหน้าของบริษัทคู่แข่ง (ซอมซัน) มาคุยธุรกิจลับๆ กันเลยได้ยินเข้าโดยบังเอิญ, เลขาของชิมะไปบราซิลแล้วโดนนักฟุตบอลดาวรุ่งมาจีบ ทั้งที่อายุน้อยกว่ากัน 20 ปี หรือ สงครามยึดอำนาจภายในบริษัทที่รอบนี้จบแบบง่ายๆ ไม่ตื่นเต้นเหมือนสมัยชิมะยังเป็นพนักงานตัวเล็กๆ อย่างไรก็ตาม ปัญหาพวกนี้ก็ถือว่าพอยอมรับได้ เพราะตัวโครงเรื่องใหญ่ยังสนุกอยู่</p>\n<p>ในแง่ความรักของชิมะ ภาคหลังๆ ไม่ได้ผจญภัยมากเท่ากับภาคแรกๆ แล้ว แต่พัฒนาการสำคัญของภาคนี้คือ ในที่สุดชิมะก็ได้แต่งงานกับนางเอกของเรื่องคือ โอมะจิ คุมิโกะ สักที</p>\n<p>โอมะจิ คุมิโกะ ถือเป็นตัวละครที่เด่นมากในเรื่อง เธอโผล่มาตอนกลางๆ ของภาคแรกในฐานะลูกน้องของชิมะ แต่จริงๆ แล้วเธอเป็นลูกสาวนอกสมรสของประธานผู้ก่อตั้งบริษัท กับสาวเกอิชาที่คบกัน ทำให้เธอได้มรดกเป็นหุ้นจำนวนมหาศาลของฮัตสึชิบะด้วย แต่ด้วยความที่ใช้ชีวิตแบบขาดพ่อมาตั้งแต่เด็ก แม่ก็มีไลฟ์สไตล์เปลี่ยนผู้ชายไม่ซ้ำหน้า ทำให้เธอมีชีวิตรักแบบฟรีสไตล์ ไม่ยึดติดหรือคิดจะลงหลักปักฐานกับใครด้วย แม้ว่าชอบชิมะมาก แต่ก็มีอิสระในการไปคบกับคนอื่น ทำให้เส้นทางของชีวิตทั้งสองคนคบกันกึ่งๆ คนรัก หึงกันไปมา แต่ก็ไม่ยอมแต่งงานกัน</p>\n<p>ต้องยอมรับว่าผู้เขียนสร้างตัวละครคุมิโกะออกมาได้น่าสนใจมากจริงๆ</p>\n<p><img loading=\"lazy\" src=\"https://markpeak.net/wp-content/uploads/2024/11/20241110_153949.jpg\" width=\"600\" height=\"833\" srcset=\"https://markpeak.net/wp-content/uploads/2024/11/20241110_153949.jpg 600w, https://markpeak.net/wp-content/uploads/2024/11/20241110_153949-216x300.jpg 216w, https://markpeak.net/wp-content/uploads/2024/11/20241110_153949-504x700.jpg 504w\" /></p>\n<p>อย่างไรก็ตาม ภาคนี้ชีวิตของเธอมีพลิกผันตรงค้นพบว่าตัวเองป่วยเป็นมะเร็ง แม้ผ่าตัดเรียบร้อยดี แต่จุดเปลี่ยนสำคัญของชีวิตทำให้เธอตัดสินใจขอชิมะแต่งงานก่อนวันผ่าตัด ซึ่งเป็นการจดทะเบียนเงียบๆ ไม่ได้บอกใครเลย ถือเป็นฉากแต่งงานที่เหมาะมากสำหรับคู่นี้ที่คบกันแบบ on-off มายาวนาน</p>\n<p><img loading=\"lazy\" src=\"https://markpeak.net/wp-content/uploads/2024/11/20241110_210728.jpg\" width=\"600\" height=\"893\" srcset=\"https://markpeak.net/wp-content/uploads/2024/11/20241110_210728.jpg 600w, https://markpeak.net/wp-content/uploads/2024/11/20241110_210728-202x300.jpg 202w, https://markpeak.net/wp-content/uploads/2024/11/20241110_210728-470x700.jpg 470w\" /></p>\n<p>ในภาคประธานบริษัท ยังมีตอนพิเศษเป็นเรื่องเล่าของชิมะในวัยนักเรียนมัธยม (Student Shima Kozaku) จุดเปลี่ยนชีวิตที่เขาได้รู้จัก “เพนเฟรนด์” เป็นสาวสวยลูกครึ่งญี่ปุ่น-เกาหลีเหนือ และทำให้เขาตัดสินใจเข้าไปเรียนมหาวิทยาลัยที่โตเกียว เพราะอยากไปเจอกับเธออีกครั้งด้วย (อยู่ในรวมเล่มฉบับ 14)</p>\n<p>กล่าวโดยสรุปแล้ว การได้เห็นชีวิตของชิมะ โคซาคุ ในจุดสูงสุดตำแหน่งประธานบริษัท ในฐานะแฟนๆ ก็ถือว่า fulfill เหมือนกัน เพราะติดตามชีวิตของเขามานานจนอยากรู้ว่าจะไปสุดที่ตรงไหน หลังจากนี้ ชิมะในวัย 60 กว่าๆ (เขาเกิดปี 1947 ในเรื่องอายุ 64 ตอนจบภาค) จะรับงานนอกบริษัทมากขึ้น มีบทบาทในนโยบายเศรษฐกิจญี่ปุ่น โดยเฉพาะนโยบายด้านอุตสาหกรรม-การค้าระหว่างประเทศตามที่เขาถนัด ก็คงต้องรอ Siam Inter พิมพ์ออกมาขายกันต่อไป</p>The post <a href=\"https://markpeak.net/president-shima-kosaku/\">ชิมะ โคซาคุ ภาคประธานบริษัท</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"ab4f78798962e99c4f48e6f8f41ee6e9457735c7abcdba17cac83ca52f9d6f44","category":"Thai"}
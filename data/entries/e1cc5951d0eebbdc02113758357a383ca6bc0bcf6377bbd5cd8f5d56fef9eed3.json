{"title":"Back 4 Blood เกมยิงซอมบี้ใหม่จากทีมสร้าง Left 4 Dead เปิดทดสอบ 12-16 สิงหาคมนี้","link":"https://www.blognone.com/node/123973","date":1627634250000,"content":"<div><div><div><p>Back 4 Blood เกมยิงซอมบี้ใหม่จาก Turtle Rock Studio เตรียมเปิดทดสอบวันที่ 12-16 สิงหาคมนี้ สำหรับผู้สั่งจองเกมล่วงหน้า โดยจะเป็นเกมที่มีสไตล์คล้ายคลึงกับ Left 4 Dead ผู้เล่นสามารถรับบทฝั่งทีมเก็บกวาดซอมบี้ “Cleaners” หรือจะเป็นฝั่งซอมบี้ “The Ridden” เองก็ได้ และมีโหมดใหม่ Swarm ให้ผู้เล่นทั้งสองทีมผลัดกันเล่นฝั่งซอมบี้และผู้รอดชีวิต ทีมที่ชนะ 2 ใน 3 รอบก่อนจะเป็นผู้ชนะเกมไป</p>\n<p>Turtle Rock Studios ก่อตั้งโดย Chris Ashton ผู้สร้าง Counter-Strike เวอร์ชั่นม็อดของเกม Half-Life ก่อนถูก Valve ซื้อตัวและเกมมาพัฒนาต่อ แต่หลังจากนั้น Ashton ก็แยกตัวจาก Valve ไปตั้ง Turtle Rock Studios เพื่อทำเกมเอง ก่อนนำไอเดีย Left 4 Dead ไปเสนอให้ Valve จนถูกซื้อไปทั้งสตูดิโอ</p>\n<p><img src=\"https://www.blognone.com/sites/default/files/externals/29b0b01a550ab3a1a99b87d06b68a60a.png\" /></p>\n<p>แต่หลังจากร่วมงานกับ Valve ได้สักพัก ทีมงานของ Turtle Rock ก็พบว่าระบบการทำงานของสองสตูดิโอต่างกันเกินไป จนต้องแยกตัวออกมาเป็นสตูดิโออิสระอีกครั้งในปี 2010 แต่ก็ต้องเสียสิทธิ์ในชื่อ Left 4 Dead ให้ Valve</p>\n<p>Turtle Rock ออกมาสร้างเกม <a href=\"https://2k.com/en-US/game/evolve/\">Evolve</a> ร่วมกับ THQ ซึ่งคราวนี้ THQ ก็เกิดล้มละลายในปี 2013 อีก สิทธิ์ในเกม Evolve จึงถูก  <a href=\"https://www.polygon.com/2013/1/23/3908310/take-two-puts-in-offer-for-turtle-rocks-evolve-in-auction-of-thq\">Take-Two Interactive ประมูลซื้อไปในราคา 10.8 ล้านดอลลาร์</a></p>\n<p>Turtle Rock Studios ที่สุดท้ายแทบจะไม่เหลือสิทธิ์ในชื่อเกมของตัวเองเลย จึงหันมาสร้างภาคต่อทางจิตวิญญาณของ Left 4 Dead แทน โดยตั้งชื่อเกมว่า Back 4 Blood และมี Warner Bros. Interactive Entertainment เป็นตัวแทนจำหน่าย</p>\n<p>Back 4 Blood เตรียมวางจำหน่ายบน PlayStation 4, PlayStation 5, Xbox One, Xbox Series X|S, และพีซี อย่างเป็นทางการ ในวันที่ 13 ตุลาคมนี้</p>\n<p>ที่มา - <a href=\"https://www.gamespot.com/articles/back-4-blood-open-beta-starts-on-august-12/1100-6494513/\">IGN</a></p>\n</div></div></div><div><div>Topics: </div><div><div><a href=\"/topics/back-4-blood\">Back 4 Blood</a></div><div><a href=\"/topics/left-4-dead\">Left 4 Dead</a></div><div><a href=\"/topics/turtle-rock-studios\">Turtle Rock Studios</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e1cc5951d0eebbdc02113758357a383ca6bc0bcf6377bbd5cd8f5d56fef9eed3","category":"Thai"}
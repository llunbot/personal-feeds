{"title":"Rolls-Royce ประกาศความสำเร็จในการนำเครื่องบินไฟฟ้าล้วนขึ้นบินเป็นครั้งแรกเป็นระยะเวลา 15 นาที","link":"https://www.blognone.com/node/124816","date":1631936922000,"content":"<div><div><div><p>Rolls-Royce ประกาศความสำเร็จในการนำเครื่องบินใช้แบตเตอรี่ชื่อ Spirit of Innovation ขึ้นบินเป็นครั้งแรกด้วยระยะเวลาราว 15 นาทีในสหราชอาณาจักร</p>\n<p>Spirit of Innovation เป็นเครื่องบินนั่ง 1 คน โดยเที่ยวบินนี้เริ่มบินจากไซต์ Boscombe Down ของกระทรวงกลาโหมสหราชอาณาจักร ตัวเครื่องบินใช้แบตเตอรี่ 6,000 เซล 400 กิโลวัตต์ (มากกว่า 500 แรงม้า) ที่ 750 โวลต์ ถือว่าเป็นแบตเตอรี่ที่มีกำลังมากที่สุดที่ประกอบมาสำหรับเครื่องบิน สามารถทำความเร็วในการบินได้สูงสุดมากกว่า 480 กิโลเมตรต่อชั่วโมง ส่วนมอเตอร์ของเครื่องบิน ใช้ YASA 750R เป็น e-motor น้ำหนักเบา 3 ตัวเพื่อหมุนใบพัดที่ 2,400 รอบต่อนาที</p>\n<p>โครงการนี้ นอกจาก Rolls-Royce แล้ว ยังมี Aerospace Technology Institute และรัฐบาลสหราชอาณาจักรช่วยสนับสนุนงบประมาณในการพัฒนาราวครึ่งหนึ่ง ซึ่งเป้าหมายหลักคือต้องการสร้างเครื่องบินขนผู้โดยสารแบบไฟฟ้าล้วน และ Spirit of Innovation เป็นก้าวสำคัญในการพัฒนเทคโนโลยีแบตเตอรี่และการขับเคลื่อนเพื่อทำให้ jet zero (เครื่องบินไม่ปล่อยไอเสีย) เป็นจริง</p>\n<p>ที่มา - <a href=\"https://www.rolls-royce.com/media/press-releases/2021/15-09-2021-rr-all-electric-spirit-of-innovation-takes-to-the-skies-for-the-first-time.aspx\">Rolls-Royce</a>, <a href=\"https://newatlas.com/aircraft/rolls-royce-electric-spirit-innovation-maiden-flight/\">Newsatlas</a></p>\n<p><img src=\"https://www.blognone.com/sites/default/files/externals/e85a6c9f178fd29259def14b9cf4ef4d.jpg\" /><br />\nภาพจาก Rolls-Royce</p>\n</div></div></div><div><div>Topics: </div><div><div><a href=\"/topics/rolls-royce\">Rolls-Royce</a></div><div><a href=\"/topics/aviation\">Aviation</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"349dde95426e697bf34e60bc2cb1d96755633c209cb27676afde462d90064651","category":"Thai"}
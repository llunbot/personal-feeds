{"title":"หนังสือญี่ปุ่น","link":"https://neizod.dev/2022/12/04/japanese-books.html","date":1670088000000,"content":"<p>หนังสือญี่ปุ่นนี่ทำเอาคัลเจอร์ช๊อคมาหลายรอบ</p>\n\n<blockquote>\n  <p><img src=\"/images/book/ltr-japanese-books.jpg\" alt /></p>\n</blockquote>\n\n<p>รอบแรกเลย (ที่หลายคนน่าจะมีประสบการณ์ร่วม) คือตอนที่สำนักพิมพ์การ์ตูนต่างๆ ในไทยยกเลิกการพิมพ์แบบเปิดอ่านจากซ้ายไปขวา แล้วพิมพ์ตามต้นฉบับญี่ปุ่นที่อ่านจากขวามาซ้ายแทน</p>\n\n<p>อันนี้เปิดโลกมากจริงๆ อย่างแรกคือตอนนั้นเพิ่งรู้เลยว่ามีโลกที่พลิกกระดาษอ่านหนังสือในทิศทางที่ไม่เหมือนเราด้วย … และหนังสือการ์ตูนที่เราแปลพิมพ์ในไทย (แบบซ้ายไปขวาที่เราคุ้นชิน) ก็ใช้วิธีกลับรูปแบบส่องผ่านกระจกไปเลย ซึ่งทำให้เกิดความแปลกๆ ที่รูปสิ่งของต่างๆ ในภาพมันกลับด้าน หรือไม่งั้นถ้าเนื้อหามีการพูดถึงเรื่องซ้าย-ขวา (อย่างในนักสืบโคนัน) ก็ต้องเลือกเอาละว่าจะแปลคำโดยสลับซ้าย-ขวาไปด้วย หรือปล่อยให้คนอ่านไปงงเอาเอง</p>\n\n<p>พอสำนักพิมพ์ไทยเลิกกลับด้านรูปก็รู้สึกว่าเป็นการตัดสินใจที่ถูกต้องนะ อย่างน้อยก็ไม่ต้องมีปัญหากับการแปลโดยต้องคำนึงถึงการสลับด้าน อย่างมากก็คือเคารพต้นฉบับโดยการไม่แก้รูปต้นทางจนมากเกินไป</p>\n\n<p>แต่นั่นก็ทำให้เราเข้าใจมาตลอดว่าหนังสือญี่ปุ่น มีแต่แบบเปิดอ่านจากขวามาซ้ายเท่านั้น</p>\n\n<p>พอได้เดินร้านหนังสือที่ญี่ปุ่นจริงๆ ถึงพบว่ามีหนังสือญี่ปุ่นอีกไม่น้อยเลยทีเดียว ที่ใช้วิธีเปิดอ่านจากซ้ายไปขวาด้วย</p>\n\n<p>ตอนแรกก็นึกว่าหนังสือที่เลือกพิมพ์จากซ้ายไปขวา คือหนังสือแปลจากภาษาต่างประเทศอะไรอย่างงี้ แต่พอค้นเพิ่มถึงพบว่าจริงๆ แล้วหนังสือพวกนั้นคือหนังสือญี่ปุ่นแท้ 100% เลยหล่ะ ไม่ได้เป็นหนังสือแปลแต่อย่างใด</p>\n\n<p>ซึ่งหนังสือบางเล่มที่เค้าพิมพ์ให้เปิดจากซ้ายไปขวานั้น เพราะว่าในหนังสือเป็นการเขียนตัวอักษรในแนวนอนจากซ้ายไปขวาแล้วขึ้นบรรทัดใหม่ด้านล่างนั่นเอง (แน่นอนว่าหนังสือที่พิมพ์ให้เปิดอ่านจากขวามาซ้ายที่เรามีภาพจำมาจากพวกหนังสือการ์ตูน ก็คือหนังสือที่ทำในสิ่งที่กลับด้านกัน โดยเรียงอักษรหนึ่งบรรทัดในแนวตั้งจากบนลงล่าง แล้วขึ้นบรรทัดใหม่ไปทางด้านซ้ายนั่นเอง)</p>\n\n<p>ก็คือคนญี่ปุ่นเองนั้นมีการเขียน-อ่านทั้งสองแบบใช้ร่วมกัน</p>\n\n<p>เท่าที่ทันสังเกตในเวลาจำกัด พวกการ์ตูนและนิยายต่างๆ เป็นการเขียนในแนวตั้ง เช่นเดียวกับป้ายวัดหรือหลักฐานทางประวัติศาสตร์ ส่วนหนังสือวิชาการและหนังสือเด็กนั้นเขียนในแนวนอนจากซ้ายไปขวา ซึ่งเป็นแนวทางเดียวกันกับการเขียนตัวอักษรของภาษาต่างๆ ในสากลโลก</p>\n\n<p>เพราะงั้นถ้าจะสรุปว่าการเขียนแนวตั้งนั้นเป็นการอนุรักษ์รากเหง้า ส่วนการเขียนแนวนอนนั้นเป็นการปรับตัวเข้ากับอนาคต ก็คงจะไม่ผิดซะทีเดียวหละมั้ง</p>\n\n<p>และญี่ปุ่นก็กำลังปรับตัวอยู่</p>","author":"","siteTitle":"neizod's speculation","siteHash":"7b1743f2c128736c6006e145dcabc81da9970f1c0dc8ae2feb0830","entryHash":"d8e91b0fc9ce012279ac1186a6e0f30867771f076fb4d39053933d","category":"Thai"}
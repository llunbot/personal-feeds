{"title":"Cloudflare ประกาศชัยชนะในคดีสิทธิบัตรกับ Patent Troll คนฟ้องต้องยอมความ เปิดสิทธิบัตรเป็นสาธารณะ","link":"https://www.blognone.com/node/142430","date":1728317570000,"content":"<div><div><div><p>Cloudflare ประกาศชัยชนะในคดีสิทธิบัตร หลังจากถูกบริษัท Sable IP เรียกค่าเสียหายเมื่อปี 2021 โดยบริษัทนี้ไปซื้อสิทธิบัตรเก่ามาไล่ฟ้องบริษัทต่าง เพื่อกดดันให้ตกลงยอมความกันนอกศาล แต่ Cloudflare เลือกที่จะสู้คดีจนจบ และชนะคดีในที่สุด</p>\n<p>Sable Networks ได้สิทธิบัตรมาจากบริษัท Caspian Networks บริษัทเราท์เตอร์ที่ก่อตั้งโดย Lawrence Roberts หนึ่งในผู้ร่วมสร้าง ARPANET ต้นกำเนิดอินเทอร์เน็ต แต่บริษัทหยุดทำธุรกิจไปตั้งแต่ปี 2004 หลังจากนั้น Sable Networks ก็เข้าไปซื้อเพื่อเอาสิทธิบัตรในบริษัทมาไล่ฟ้องบริษัทเน็ตเวิร์คอื่นๆ</p>\n<p>แนวทางของ patent troll รายนี้คือการตั้งบริษัทจัดเก็บค่าสิทธิบัตร Sable IP ให้นำสิทธิบัตรไปฟ้องบริษัทต่างๆ ได้ โดยที่ผ่านมาสามารถฟ้อง Cisco, Fortinet, Check Point, SonicWall, และ Juinper Networks แล้วกดดันจนบริษัทเหล่านี้ยอมความได้สำเร็จ แต่ Cloudflare เลือกสู้คดีจนจบ</p>\n<p>สิทธิบัตรที่ Sable ใช้ฟ้องนั้นมี 4 ชิ้น และการต่อสู้ถูกตัดลงจนเหลือสิทธิบัตรเดียว คือ <a href=\"https://patents.google.com/patent/US7012919B1/en?oq=7012919\">7,012,919</a> (ยื่นขอปี 2000 หมดอายุปี 2023) โดย Sable พยายามระบุว่าเทคโนโลยี Magic Transit และ Argo นั้นเหมือนกับ micro-flow ในสิทธิบัตร</p>\n<p>หลังจากการพิจารณาคดีนาน 5 วัน คณะลูกขุนตัดสินใจว่า Cloudflare ไม่ได้ละเมิดสิทธิบัตรนี้ และช่วงหลังการพิจารณาที่อาจจะมีการยื่นอุทธรณ์ ทาง Sable ก็ตัดสินใจจบคดี โดยยอมจ่ายค่าทนายให้ Cloudflare 225,000 ดอลลาร์ และยกสิทธิบัตรให้สาธารณะใช้งาน (ไม่มีผลนักเพราะสิทธิบัตรหมดอายุไปแล้ว)</p>\n<p>ที่มา - <a href=\"https://blog.cloudflare.com/patent-troll-sable-pays-up/\">Cloudflare</a></p>\n<p><img alt=\"No Description\" src=\"https://www.blognone.com/sites/default/files/externals/1beb879a02870ad72689e69735651da8.png\" /></p>\n</div></div></div><div><div>Topics: </div><div><div><a href=\"/topics/cloudflare\">Cloudflare</a></div><div><a href=\"/topics/patent\">Patent</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cda0957fec2382ff36247810e3c13c78606d3419b6aeafb68c7625151c4130af","category":"Thai"}
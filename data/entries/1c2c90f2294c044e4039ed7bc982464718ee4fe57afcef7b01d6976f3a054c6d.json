{"title":"กลุ่ม OpenELA แจกซอร์สโค้ดของ RHEL ต่อสาธารณะได้แล้ว หลังถูก Red Hat ปิดกั้น","link":"https://www.blognone.com/node/141013","date":1721653839000,"content":"<div><div><div><p>หลังจากเมื่อปี 2023 <a href=\"https://www.blognone.com/node/134477\">Red Hat มีนโยบายปิดกั้นการเข้าถึงซอร์สโค้ดของ RHEL จากสาธารณะ ต้องเป็นลูกค้าหรือพาร์ทเนอร์ถึงเข้าได้</a> เพื่อบีบให้ดิสโทรทางเลือกของ RHEL นำซอร์สโค้ดไปใช้งานได้ยากขึ้น (ตามสัญญาอนุญาตโอเพนซอร์ส Red Hat ต้องเปิดซอร์สโค้ดของ RHEL แต่ไม่มีระบุวิธีการว่าต้องเป็นทางใด ดังนั้น Red Hat ไม่ทำผิดสัญญา แต่ทำให้นักพัฒนารายอื่นลำบากกว่าเดิม)</p>\n<p>บริษัทสามรายคือ CIQ (ผู้สร้าง Rocky Linux ซึ่งก่อตั้งโดยผู้สร้าง RHEL), Oracle และ SUSE จึง<a href=\"https://www.blognone.com/node/135223\">ประกาศตั้งกลุ่ม  Open Enterprise Linux Association (OpenELA)</a> มาเพื่อแก้ปัญหานี้ โดยประกาศแผนว่าจะจ่ายเงินสมัครเป็นลูกค้าของ RHEL แล้วใช้สิทธิลูกค้า นำซอร์สโค้ดมาเผยแพร่ต่อสาธารณะอีกที</p>\n<p>เวลาผ่านมาปีกว่า กลุ่ม OpenELA ประกาศว่าทำระบบดูดซอร์สโค้ดของ RHEL เวอร์ชันล่าสุดมาปล่อยบน <a href=\"https://github.com/orgs/openela-main/repositories\">GitHub ของ OpenELA</a> เสร็จแล้ว ดิสโทรใดๆ ที่อยากได้ซอร์สโค้ดของ RHEL เวอร์ชันล่าสุดไปพัฒนาต่อ สามารถเข้ามาใช้งานได้ฟรี โดยจะอัพเดตตามหลังซอร์สโค้ดบนพอร์ทัลของ Red Hat เพียงไม่กี่วันเท่านั้น</p>\n<p>หลังจากนี้ไป ดิสโทรของทั้งสามบริษัทคือ Rocky Linux, <a href=\"https://www.blognone.com/node/134797\">SUSE Liberty Linux</a>, Oracle Linux น่าจะขยับมาใช้ซอร์สโค้ดของ OpenELA กันหมด เพื่อรักษาความเข้ากันได้ของดิสโทรกับ RHEL ต่อไป ในขณะที่ดิสโทรตัวอื่น เช่น <a href=\"https://www.blognone.com/node/134830\">AlmaLinux ไม่ได้เป็นสมาชิกของ OpenELA และประกาศแนวทางว่าจะไม่รักษาความเข้ากันได้ 100% กับ RHEL แล้ว</a></p>\n<p>ที่มา - <a href=\"https://openela.org/news/2024/07/automated-process-linux-sources/\">OpenELA</a>, <a href=\"https://thenewstack.io/openela-liberates-red-hat-enterprise-linux-source-code/\">The New Stack</a></p>\n<p><img alt=\"No Description\" src=\"https://www.blognone.com/sites/default/files/externals/16e3d2baad8056f09a532a5d9c327ddd.jpg\" /></p>\n</div></div></div><div><div>Topics: </div><div><div><a href=\"/topics/openela\">OpenELA</a></div><div><a href=\"/topics/red-hat\">Red Hat</a></div><div><a href=\"/topics/suse\">SUSE</a></div><div><a href=\"/topics/oracle\">Oracle</a></div><div><a href=\"/topics/rocky-linux\">Rocky Linux</a></div><div><a href=\"/topics/linux\">Linux</a></div><div><a href=\"/topics/rhel\">RHEL</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1c2c90f2294c044e4039ed7bc982464718ee4fe57afcef7b01d6976f3a054c6d","category":"Thai"}
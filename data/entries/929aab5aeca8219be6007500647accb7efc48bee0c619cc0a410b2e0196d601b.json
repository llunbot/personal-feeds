{"title":"หน่วยงานให้ทุนวิจัยของอังกฤษ บังคับงานวิจัยต้อง Open Access และเป็น Creative Commons","link":"https://www.blognone.com/node/124136","date":1628513816000,"content":"<div><div><div><p>UK Research and Innovation (UKIR) หน่วยงานด้านการให้ทุนวิจัยของสหราชอาณาจักร (เทียบกับบ้านเราคงใกล้เคียงกับ สกว./สกสว.) ประกาศนโยบายใหม่ว่า งานวิจัยที่รับทุนจาก UKIR และจะส่งเผยแพร่หลังจากเดือนเมษายน 2022 เป็นต้นไป จะต้องเผยแพร่ต่อสาธารณะโดยไม่ต้องเสียเงิน (open access) รวมถึงใช้สัญญาอนุญาตแบบ Creative Commons</p>\n<p>นโยบาย <a href=\"https://en.wikipedia.org/wiki/Open_access\">open access</a> ถูกนำมาใช้แก้ปัญหางานวิจัยตีพิมพ์ลงในวารสารที่ต้องเป็นสมาชิกแบบเสียเงินถึงจะอ่านได้เท่านั้น ทำให้การต่อยอดงานวิจัยทำได้ยาก โดยเฉพาะถ้าเป็นงานวิจัยที่ได้รับเงินอุดหนุนจากหน่วยงานของรัฐอยู่แล้ว ทำให้หน่วยงานอย่าง UKIR ออกมากำหนดนโยบายเรื่อง open access สำหรับงานที่ต้องการรับทุน</p>\n<p>ก่อนหน้านี้ UKIR มีนโยบาย open access อยู่แล้วมาตั้งแต่ปี 2013 แต่เปิดให้เลือกได้ 2 แบบคือ</p>\n<ul>\n<li>Gold Route เปิดให้อ่านฟรีบนเว็บไซต์ของวารสารวิชาการ (ซึ่งอาจเป็นได้ทั้งจากนักวิจัยจ่ายเงินให้วารสารเอง)</li>\n<li>Green Route นักวิชาการเผยแพร่เปเปอร์วิจัยฉบับ (เกือบ) สมบูรณ์ผ่านช่องทางอื่นๆ หลังตีพิมพ์ในวารสารวิชาการไปแล้ว 1 ปี</li>\n</ul>\n<p>เงื่อนไขใหม่ของ UKIR คือไม่ยอมรับเงื่อนไขรอ 1 ปีหลังตีพิมพ์แล้ว ดังนั้น นักวิจัยที่รับทุนจาก UKIR จะต้องเผยแพร่เปเปอร์ของตัวเองทันที เมื่อเปเปอร์ได้ตีพิมพ์บนวารสารวิชาการ</p>\n<p>นอกจากนี้ UKIR ยังเพิ่มกฎอีกข้อว่างานวิจัยที่ได้รับทุนอุดหนุน จะต้องใช้สัญญาอนุญาตแบบ Creative Commons Attribution (CC-BY) เท่านั้น เพื่อการันตีว่างานจะถูกเผยแพร่ต่อได้อย่างเสรี ด้วยเหตุผลว่าเป็นงานวิจัยที่มาจากเงินภาษีของประชาชน</p>\n<p><img src=\"https://www.blognone.com/sites/default/files/externals/452e927e05b9bbd57ef801141ac4e533.png\" /></p>\n<p>บทความเก่าที่เกี่ยวข้อง: <a href=\"https://www.blognone.com/node/96575\">วิทยานิพนธ์ปริญญาเอกของ Stephen Hawking เปิดให้ดาวน์โหลดไปอ่านกันได้แล้ว</a> โดย Hawking บอกว่างานของเขาเกิดขึ้นได้ เพราะเขามีโอกาสเข้าถึงงานของคนรุ่นก่อนหน้าอย่าง Isaac Newton, James Clerk Maxwell, Albert Einstein จึงต้องการเปิดงานของตัวเองให้คนรุ่นหลังเข้าถึงได้ด้วย</p>\n<p>ที่มา - <a href=\"https://www.ukri.org/news/ukri-announces-new-open-access-policy/\">UKRI</a>, <a href=\"https://www.ukri.org/about-us/policies-standards-and-data/good-research-resource-hub/open-research/ukris-new-open-access-policy-will-help-to-unlock-the-benefits-of-research-for-society/?utm_source=Twitter&amp;utm_medium=social&amp;utm_campaign=Orlo\">UKRI</a>, <a href=\"https://www.sciencemag.org/news/2021/08/major-uk-science-funder-require-grantees-make-papers-immediately-free-all\">Sciencemag</a></p>\n</div></div></div><div><div>Topics: </div><div><div><a href=\"/topics/creative-commons\">Creative Commons</a></div><div><a href=\"/topics/united-kingdom\">United Kingdom</a></div><div><a href=\"/topics/research\">Research</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"929aab5aeca8219be6007500647accb7efc48bee0c619cc0a410b2e0196d601b","category":"Thai"}
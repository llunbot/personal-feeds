{"title":"Hybrid Work Paradox","link":"https://markpeak.net/hybrid-work-paradox/","date":1631633897000,"content":"<p>ช่วงนี้กำลังสนใจเรื่องอนาคตของการทำงาน (Future of Work) โดยเฉพาะเรื่องการเปลี่ยนงานครั้งใหญ่ (The Great Resignation) ซึ่งโยงไปถึงเรื่องวัฒนธรรมที่ทำงาน (Organizational Culture) และการทำงานแบบไฮบริดด้วย</p>\n<p>บล็อกตอนเก่าที่เคยเขียน</p>\n<ul>\n<li><a href=\"https://markpeak.net/tag/future-of-works/\">The Future of Work is Remote</a></li>\n<li><a href=\"https://markpeak.net/future-of-online-meeting/\">Future of Online Meeting</a></li>\n<li><a href=\"https://markpeak.net/work-vs-job/\">Work vs Job</a></li>\n</ul>\n<p>เนื่องจากเป็นประเด็นใหญ่ที่มีความซับซ้อนเยอะ อ่านมาเยอะก็พอเห็นภาพ แต่ยังไม่สามารถเขียนออกมาเป็นงานชิ้นเดียวได้ ดองไว้นานก็ไม่ดี ทางแก้ที่ดีเพื่อให้งานออกจึงเป็นการแตกงานออกเป็นชิ้นๆ ก่อน ส่วนจะเอามาสังเคราะห์ในอนาคตไหมเป็นอีกเรื่องนึง</p>\n<p>งานชิ้นแรกที่เขียนเป็น <a href=\"https://www.microsoft.com/en-us/worklab/work-trend-index/hybrid-work\">ผลสำรวจ Work Trend Index ของไมโครซอฟท์</a> ที่เพิ่งออกมาเมื่อสัปดาห์ที่แล้ว</p>\n<p>ผลสำรวจของไมโครซอฟท์ชิ้นนี้มีความสำคัญที่เรื่องขนาดของการสำรวจ เพราะไมโครซอฟท์เลือกส่งแบบสอบถามให้พนักงานของตัวเองทั้งหมด 180,000 คนทั่วโลก ผลคือมีคนตอบแบบสอบถามกลับมา 104,000 คน ซึ่งถือเป็นสเกลที่ใหญ่มาก และไม่น่าจะมีการสำรวจข้อมูลในสเกลแบบนี้มาเทียบเคียงได้ง่าย (แม้เป็นผลสำรวจคนในบริษัทเดียว ความหลากหลายในแง่มุมมองก็ย่อมน้อยลงไป)</p>\n<p>ไมโครซอฟท์ทำแบบสำรวจนี้เพื่อเตรียมความพร้อมเรื่องการกลับมาเปิดออฟฟิศเป็นหลัก แต่ก็มีเรื่องอื่นๆ ด้วย และโชคดีที่<a href=\"https://www.microsoft.com/en-us/worklab/work-trend-index/support-flexibility-in-work-styles\">ไมโครซอฟท์นำมาแชร์ต่อสาธารณะ</a></p>\n<p>รายละเอียดของผลสำรวจมีค่อนข้างเยอะ ขอตัดมาเฉพาะประเด็นที่ผมสนใจ ชาร์ทที่สำคัญที่สุดน่าจะเป็นอันนี้ เป็นแผนภาพที่บอกว่าคนต้องการอะไรจากการทำงานที่บ้าน vs ที่ทำงาน</p>\n<div><img src=\"https://markpeak.net/wp-content/uploads/2021/09/microsoft-hybrid-work.png\" /><p>ที่มา – <a href=\"https://www.microsoft.com/en-us/worklab/work-trend-index/support-flexibility-in-work-styles\">Microsoft</a></p></div>\n<p>ถ้าดูจากชาร์ทนี้ เหตุผลที่คนอยากทำงานจากที่บ้าน หลักๆ คือ</p>\n<ul>\n<li>Work-life balance ได้อยู่ใกล้ครอบครัวมากกว่า</li>\n<li>Focused work โฟกัสกับงานได้ดีกว่า</li>\n<li>Commute ไม่ต้องเดินทาง เสียเวลาเสียเงิน</li>\n</ul>\n<p>ส่วนเหตุผลที่คนอยากทำงานจากออฟฟิศคือ</p>\n<ul>\n<li>Collaboration with co-workers ประสานงานกับเพื่อนร่วมงานได้ดีกว่า</li>\n<li>Social interaction มีปฏิสัมพันธ์ทางสังคมที่ทำงาน</li>\n</ul>\n<p>เหตุผลที่ได้คะแนนพอๆ กันคือ เรื่องอาหาร (Food &amp; drink availability) ส่วนเรื่องเฟอร์นิเจอร์ออฟฟิศได้คะแนนมากกว่า แต่ไม่ได้มากเกินไปนัก</p>\n<p>แต่ถ้าดูรายละเอียดของผลสำรวจ บางอันก็ขัดแย้งกัน เช่น มีพนักงานถึง 12% ที่เลือกไปออฟฟิศด้วยเหตุผลว่า “work-life balance ดีกว่า” ซึ่งเราก็ยังไม่เข้าใจนัก อาจมีหลายปัจจัย เช่น แบ่งเวลาได้ดีกว่า หรือ สภาพแวดล้อมที่บ้านไม่เหมาะกับการทำงาน</p>\n<p>อีกประเด็นที่น่าสนใจคือ พนักงานกลุ่มที่บอกว่าอยากทำงานที่ออฟฟิศมากที่สุด (คะแนนเกิน 90%) และพนักงานกลุ่มที่บอกว่าอยากทำงานจากที่บ้านมากที่สุด (เกิน 90%) ให้เหตุผลว่าเป็นเพราะต้องการ “โฟกัสกับงาน” (focused work) เท่ากันที่ 58% ซะอย่างนั้น ตรงนี้เราคงตีความได้ว่า สไตล์การทำงานของแต่ละคนต่างกัน เรามีมนุษย์ที่ชอบอยู่บ้านแล้วทำงานได้ดี และมนุษย์ที่อยู่ออฟฟิศแล้วทำงานได้ดี</p>\n<p>ไมโครซอฟท์เรียกสถานการณ์นี้ว่า Hybrid Work Paradox คือมีความขัดแย้งกันอยู่ ทำให้ไม่มีคำตอบสำเร็จรูปว่าอะไรดีอะไรไม่ดี เพราะแต่ละคนอยากได้คนละแบบ ซึ่งขัดแย้งกัน</p>\n<p>คำถามคือเราจะออกแบบ “รูปแบบการทำงาน” (the way of work) ที่ตอบโจทย์คนทั้งสองกลุ่มจากสองสุดปลายนี้ได้อย่างไร</p>\n<p>ข้อมูลอีกชุดที่น่าสนใจคือ ถามว่าเราควรจะเข้าออฟฟิศกันสักกี่วัน บ่อยแค่ไหน โดยเทียบมุมมองระหว่างกลุ่มผู้จัดการ (manager) และกลุ่มพนักงานที่ไม่ใช่ผู้จัดการ (nonmanagerial)</p>\n<p><img src=\"https://markpeak.net/wp-content/uploads/2021/09/days-of-work.png\" /></p>\n<p>คนส่วนใหญ่ตอบว่า ควรเข้าออฟฟิศสัปดาห์ละ 3-4 วัน และตามด้วย 1-2 วัน ในขณะกลุ่มสองสุดปลายคือทุกวัน กับแทบไม่เข้าเลย ก็อยู่ในระดับที่น้อยกว่ามาก ตรงนี้สะท้อนมุมมองได้ว่าคนส่วนใหญ่อยากเข้าออฟฟิศ “บ้าง”</p>\n<p>คำถามกลับมาเหมือนเดิมว่า เราจะออกแบบวิธีการทำงานอย่างไรให้คนอยากเข้าออฟฟิศทุกวัน, 3-4 วัน, 1-2 วัน, และไม่อยากเข้าเลย สามารถทำงานร่วมกันได้อย่างเสมอภาค ไม่มีการลำเอียงไปยังพนักงานกลุ่มไหนเป็นพิเศษ (เช่น เข้าออฟฟิศทุกวัน ได้คะแนนประเมินดีกว่าเพราะใกล้ชิดหัวหน้างานมากกว่า)</p>\n<p>ที่น่าสนใจคือ มุมมองของพนักงานว่าควรเข้ากี่วัน กับ ความคาดหวังของผู้จัดการนั้นต่างกัน นั่นคือ พนักงานอยากเข้าออฟฟิศเยอะกว่าที่หัวหน้างานคาดหวังพอสมควร อันนี้น่าไปตีความต่อว่าเกิดจากอะไร (เช่น ผู้จัดการมองว่าพนักงานน่าจะไม่อยากเข้าออฟฟิศกัน) และมีนัยอะไรต่อ</p>\n<p>ข้อเสนออันหนึ่งที่ดีคือ ไมโครซอฟท์บอกว่าหน้าที่ในการเลือกว่าจะเข้างานอย่างไร ควรเป็นระดับของทีมเป็นคนตัดสินใจกันเอง คุยกันเองในทีมว่าจะเข้างานอย่างไร กี่วัน มาเจอกันวันไหน ถ้าคนในทีมตกลงกันได้ มีกฎเกณฑ์ที่ชัดเจนให้ทุกคนทำตาม ก็จะช่วยให้การทำงานของทุกคนง่ายขึ้น</p>The post <a href=\"https://markpeak.net/hybrid-work-paradox/\">Hybrid Work Paradox</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"e04f7e7795721d054d9d6ed0c25f5a8b5398810edf35c3c8c104f5dc7387ea26","category":"Thai"}
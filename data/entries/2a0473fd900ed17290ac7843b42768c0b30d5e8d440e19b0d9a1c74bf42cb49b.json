{"title":"ไม่ใช่เรื่องเฉพาะประเทศไทย ย้อนดูรายงานการโจมตีสุ่มเลขบัตรเครดิตตั้งแต่ปี 2020 ของ Privacy.com","link":"https://www.blognone.com/node/125407","date":1634838995000,"content":"<div><div><div><p>เหตุการณ์บัตรเครดิตและบัตรเดบิตถูกดูดเงินในประเทศไทยทำให้คนตั้งคำถามกันจำนวนมากว่า \"แล้วทำไมมาโดน (เฉพาะ) ที่ประเทศไทย\" แต่ในความเป็นจริงแล้วการโจมตีแบบ Enumeration Attack นั้นมีมาแล้วระยะหนึ่ง แม้ Visa จะออกรายงานแจ้งเตือนแต่ธนาคารที่ถูกโจมตีไม่ค่อยออกมาเปิดเผยต่อสาธารณะกันบ่อยนัก ยกเว้น Privacy.com ผู้ให้บริการเลขบัตรเครดิตชั่วคราว</p>\n<p>Privacy.com รายงานถึงเหตุการณ์ช่วงต้นปี 2020 ที่บริษัทถูกยิงคำสั่งจ่ายเงินจำนวนมาก จากร้านค้า 5 รายในเยอรมนี, นิวซีแลนด์, และสหราชอาณาจักร โดยทาง Privacy.com ระบุว่าร้านค้าเหล่านี้น่าจะเป็นเหยื่อของคนร้ายอีกที โดยคนร้ายอาจจะถูกแฮกระบบหรืออย่างน้อยก็ข้ามระบบจำกัดปริมาณการจ่ายเงิน (rate limit) โดยเชื่อว่าคนร้ายอาศัย botnet เข้าไปโจมตีตัวร้านค้า</p>\n<p><img src=\"https://www.blognone.com/sites/default/files/externals/a8c394385d41ee057f6306e396782165.jpg\" /></p>\n<p>ภาพโดย  <a href=\"https://pixabay.com/photos/ec-cash-card-payment-money-cashless-1750490/\">flyerwerk</a></p>\n<p>เนื่องจาก Privacy.com เป็นผู้ออกเลขบัตร ทำให้เห็นกระบวนการของคนร้าย เป็นขั้นดังนี้</p>\n<ol>\n<li>คนร้ายสั่งจ่ายแบบไม่มีเลข CVV และวันหมดอายุ ซึ่งเป็นคำสั่งขอจ่ายเงินที่ทำได้ โดยไม่สนใจว่าการจ่ายสำเร็จหรือไม่ แต่รอดูคำข้อความการจ่ายเงินไม่สำเร็จ</li>\n<li>หากข้อความจ่ายเงินไม่สำเร็จ ไม่ใช่ \"invalid card number\" ที่แปลว่าเลขบัตรผิดแต่เป็นข้อความอื่น เช่น ข้อมูลบัตรไม่บัตรไม่ถูกต้อง, หรือการจ่ายเกินวงเงิน แปลว่าเลขบัตรนี้ใช้งานได้</li>\n<li>หลังจากได้เลขบัตรที่ถูกต้องแล้ว คนร้ายจะพยายามหาวันหมดอายุ โดยทั่วไปแล้วบัตรมีอายุ 4-6 ปี การหาวันหมดอายุจึงไม่ยากเกินไป</li>\n<li>หลังจากได้วันหมดอายุแล้ว (Privacy.com ไม่ระบุว่าดูข้อความอะไร) คนร้ายจะไปหาบริการอื่นๆ ที่คนร้ายสามารถดึงเงินออกจากระบบได้ เช่น บริการโอนเงิน หรือบัญชีผู้ค้าของคนร้ายเองโดยตรง แล้วสั่งจ่ายเงินก้อนใหญ่ขึ้น โดยใช้เลขบัตรพร้อมวันหมดอายุ (ไม่มี CVV อยู่ดี) ไปที่บริการนั้น</li>\n</ol>\n<h4>เลขบัตรมีจำกัด ทำให้เดาง่าย</h4>\n<p>แม้เลขบัตรจะมีความยาวถึง 16 หลักซึ่งน่าจะทำให้คนร้ายต้องคาดเดาเลขบัตรจำนวนมาก แต่ในความเป็นจริงแล้ว เลขบัตร 6 ตัวแรกนั้นเป็นหมายเลขประจำตัวธนาคารผู้ออกบัตร (Issuer Identifier Number - IIN) และหลักสุดท้ายเป็น <a href=\"https://en.wikipedia.org/wiki/Luhn_algorithm\">Luhn checksum</a> (คิดโดย Hans Peter Luhn นักวิทยาศาสตร์ของ IBM เมื่อปี 1960)</p>\n<p><img src=\"https://www.blognone.com/sites/default/files/externals/4df604f466ebfbaa9386914a62979152.png\" /></p>\n<p><a href=\"https://stackoverflow.com/questions/21079439/implementation-of-luhn-formula\">โค้ด Luhn checkum สำหรับหาเลขบัตรหลักที่ 16 ในภาษาไพธอน</a></p>\n<p>การที่หมายเลขบัตรเหลือให้ธนาคารใช้ได้เพียง 9 หลักเช่นนี้ ทำให้อัตราการสุ่มเลขมั่วๆ ก็พบได้ไม่ยากนัก ธนาคารที่ใช้ IIN เดียวออกบัตร 10 ล้านใบ หากคนร้ายสุ่มเลขมั่ว 100 ครั้งก็มีโอกาสพบบัตรสักใบถึง 63% และหากสุ่ม 500 ครั้งก็มีโอกาสสูงถึง 99%</p>\n<p>ใน<a href=\"https://usa.visa.com/content/dam/VCOM/global/support-legal/documents/visa-guidance-to-guard-against-enumeration-attacks.pdf\">เอกสารแจ้งเตือนของ Visa</a> ยังแจ้งเตือนธนาคารผู้ออกบัตร ไม่ให้ออกเลขบัตรเรียงกันเป็นตับ (sequential PAN) ที่เลขบัตรออกติดๆ กันและมีวันหมดอายุตรงกัน ซึ่งหากธนาคารไม่ทำตามคำแนะนำและออกเลขบัตรเป็นชุดๆ ก็จะคาดเดาง่ายอย่างยิ่ง</p>\n<p>ในกรณีของ Privacy.com ทางบริษัทไม่เปิดเผยว่ามีเลขบัตรถูกสุ่มจนพบเลขบัตรเท่าใด แต่เนื่องจากลักษณะบริการของ Privacy.com นั้นเป็นการสร้างหมายเลขบัตรหนึ่งเลขเพื่อผู้ค้าหนึ่งราย ผู้ใช้แต่ละคนสามารถสร้างหมายเลขบัตรได้ไม่จำกัด แต่หากผู้ใช้สร้างหมายเลขบัตรแล้วไม่เคยใช้กับผู้ค้ารายใดแล้วคนร้ายสุ่มมาเจอหมายเลขบัตรนั้นก็ยังสั่งจ่ายได้ โดยมีเลขบัตรที่คนร้ายสั่งจ่ายได้จริงในเหตุการณ์นี้ 0.04% ของบัตรที่คนร้ายสุ่มจนเจอเลขบัตรทั้งหมด</p>\n<p>ที่มา - <a href=\"https://blog.privacy.com/a-different-type-of-card-fraud-anatomy-of-a-pan-enumeration-attack/\">Privacy.com</a></p>\n</div></div></div><div><div>Topics: </div><div><div><a href=\"/topics/banking\">Banking</a></div><div><a href=\"/topics/security\">Security</a></div><div><a href=\"/topics/payment\">Payment</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2a0473fd900ed17290ac7843b42768c0b30d5e8d440e19b0d9a1c74bf42cb49b","category":"Thai"}
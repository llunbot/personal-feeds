{"title":"สภาผู้แทนฯ สหรัฐ ผ่านร่างกฎหมายให้แยก TikTok จาก ByteDance ฉบับแก้ไข เพิ่มเวลาเป็นใน 12 เดือน","link":"https://www.blognone.com/node/139322","date":1713665919000,"content":"<div><div><div><p>สภาผู้แทนราษฎรสหรัฐ ผ่านร่างกฎหมาย 4 ฉบับ ด้วยคะแนน 360-58 ซึ่งรายละเอียดในกฎหมาย 4 ฉบับนั้น ฉบับหนึ่งเป็นร่างกฎหมายให้แยก TikTok ออกจาก ByteDance หรือมิฉะนั้นแอปจะต้องงดให้บริการในอเมริกา ซึ่งเป็นฉบับแก้ไขจาก<a href=\"https://www.blognone.com/node/138682\">ร่างกฎหมายที่เคยผ่านสภาฯ</a> ไปเมื่อเดือนที่แล้ว โดยปรับแก้ไขระยะเวลาที่ TikTok ต้องหาผู้ซื้อกิจการจาก 6 เดือน นานขึ้นเป็น 12 เดือน</p>\n<p>ร่างกฎหมายอีก 3 ฉบับที่รวมเป็นแพ็คเกจให้พิจารณาไปพร้อมกัน คือร่างกฎหมายให้ความช่วยเหลือทางการทหารกับยูเครน อิสราเอล และไต้หวัน ซึ่งร่างกฎหมายทั้ง 4 ฉบับนี้ จะถูกส่งให้วุฒิสภาพิจารณาลงมติรับรองแบบยกชุด เร็วที่สุดในวันอังคารนี้</p>\n<p>อย่างไรก็ตามวิธีการแนบกฎหมายแบน TikTok รวมไปกับกฎหมายให้ความช่วยเหลือต่างประเทศย่อมถูกวิจารณ์ เพราะเป็นความพยายามเร่งให้กฎหมายแบน TikTok นี้ออกมาโดยเร็วที่สุด ซึ่ง Alex Haurek ตัวแทนของ TikTok ก็บอกว่าไม่ควรนำความสำคัญของการช่วยเหลือต่างประเทศ และด้านมนุษยธรรม มาเป็นเครื่องมือใช้ปิดกั้นเสรีภาพการเข้าถึงแอปของคนอเมริกากว่า 170 ล้านคน</p>\n<p>หากร่างกฎหมายผ่านการรับรองจากวุฒิสภา จะเข้าสู่ขั้นตอนการลงนามของประธานาธิบดี Joe Biden ซึ่ง<a href=\"https://www.blognone.com/node/138621\">เขาเคยให้ความเห็น</a>แล้วว่าจะลงนามรับรอง</p>\n<p>ที่มา: <a href=\"https://www.npr.org/2024/04/20/1245594589/house-approves-bill-tiktok-ban\">NPR</a></p>\n<p><img src=\"https://www.blognone.com/sites/default/files/externals/64779cc7682cc86ec682618c37dc25df.png\" /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/usa\">USA</a></div><div><a href=\"/topics/bytedance\">ByteDance</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c57cfbbc86c842aaf97618a3691946e9a26a7d31f462213ab6584ed0109ccb82","category":"Thai"}
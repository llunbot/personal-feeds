{"title":"กองทัพอากาศสหรัฐ ตั้งเป้ามีเครื่องบินรบพลัง AI จำนวน 1,000 ลำ เริ่มบินปี 2028","link":"https://www.blognone.com/node/139592","date":1714981232000,"content":"<div><div><div><p>ต่อจากข่าว <a href=\"https://www.blognone.com/node/139311\">กองทัพอากาศสหรัฐ ใช้ AI ขับเครื่องบินรบ ซ้อมบินต่อสู้กับ F-16 ที่ขับโดยมนุษย์ได้แล้ว</a> ในสัปดาห์ที่ผ่านมา Frank Kendall เลขาธิการกองทัพอากาศสหรัฐ (Secretary of the Air Force) ได้ลองไปนั่งเครื่องบินรบรุ่น X-62A VISTA เพื่อสัมผัสระบบ AI ขับเครื่องบินด้วยตัวเอง โดยเขานั่งในที่นั่งนักบินแถวหน้า แล้วปล่อยให้ระบบ AI ที่กองทัพอากาศพัฒนาร่วมกับ DARPA ควบคุมเครื่องบินจำลองการรบแบบต่างๆ ให้ชม ซึ่งตลอดการทดสอบ Kendall กับนักบินสำรองในแถวหลัง นั่งเฉยๆ ไม่ต้องทำอะไรเลย</p>\n<p>Kendall ให้สัมภาษณ์หลังทดสอบว่า ระบบควบคุมการรบระหว่างเครื่องบินบนท้องฟ้า (air-to-air combat) เป็นสิ่งที่ฝันกันมานานนับทศวรรษ แต่ตอนนี้เกิดขึ้นได้จริงแล้วสักที (ตัว Kendall เป็นอดีตนายทหาร แต่เป็นทหารบก)</p>\n<p>Kendall ยังให้สัมภาษณ์กับ AP ว่ามั่นใจในศักยภาพของระบบ AI ควบคุมเครื่องบิน และกองทัพสหรัฐจำเป็นต้องมีระบบเหล่านี้ เพราะการไม่มีระบบแบบนี้เป็นความเสี่ยงทางความมั่นคง (It’s a security risk not to have it) เขายังบอกด้วยว่าแนวทางการใช้ AI ขับเครื่องบินนั้นมีต้นทุนต่ำกว่าเครื่องบินรบแบบดั้งเดิมมาก ซึ่งเป็นสิ่งที่กองทัพสหรัฐกำลังประสบปัญหาอยู่กับโครงการ F-35</p>\n<p>ตัวเลขที่ Kendall เปิดเผยกับ AP คือกองทัพอากาศต้องการมีเครื่องบินรบไร้คนขับมากกว่า 1,000 ลำ โดยเครื่องบินลำแรกจะเริ่มประจำการในปี 2028</p>\n<p>ที่มา - <a href=\"https://www.af.mil/News/Article-Display/Article/3764879/secaf-kendall-experiences-vista-of-future-flight-test-at-edwards-afb/\">U.S. Air Force</a>, <a href=\"https://apnews.com/article/artificial-intelligence-fighter-jets-air-force-6a1100c96a73ca9b7f41cbd6a2753fda\">AP</a></p>\n<p>มีคนตกงานจากนักบิน AI</p>\n<p><img alt=\"No Description\" src=\"https://www.blognone.com/sites/default/files/externals/9f892c0b1c9cbb17bb00a2475d0cb45b.jpeg\" /></p>\n<p>ภาพเครื่องบิน X-62A Vista ขณะเลขาธิการ Kendall นั่งอยู่ในที่นั่งนักบินแถวหน้า</p>\n<p><img alt=\"No Description\" src=\"https://www.blognone.com/sites/default/files/externals/34ed142f325bb6cd92dbe2aa73a39f3b.jpeg\" /></p>\n</div></div></div><div><div>Topics: </div><div><div><a href=\"/topics/usa\">USA</a></div><div><a href=\"/topics/airplane\">Airplane</a></div><div><a href=\"/topics/military\">Military</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fdbbb49038885135191b344836e7d6efe970a8dccb0955258bed1dbf4755cd39","category":"Thai"}
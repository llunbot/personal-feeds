{"title":"หัวหน้าทีม Assassin's Creed พูดถึงการเลื่อนภาค Shadows ไม่อยากให้ซ้ำรอยภาค Unity","link":"https://www.blognone.com/node/142920","date":1730605497000,"content":"<div><div><div><p>Marc-Alexis Coté หัวหน้าของแฟรนไชส์ Assassin's Creed ของ Ubisoft ไปพูดที่งาน BAFTA หรือ British Academy Film Awards ของอังกฤษ โดยมีแตะประเด็น <a href=\"https://www.blognone.com/node/142209\">Assassin's Creed Shadows ต้องเลื่อนวันขายเป็นต้นปี 2025</a></p>\n<p>Coté ยอมรับว่าหลายปีมานี้ Ubisoft ถูกวิจารณ์เรื่องคุณภาพของเกมที่ไม่รักษามาตรฐาน แกว่งไปมา ซึ่งผู้เล่นเองมีงบประมาณจำกัด ย่อมต้องเลือกซื้อเฉพาะเกมที่ดีที่สุดเท่านั้น ผู้เล่นยุคนี้มีความคาดหวังว่าเกมต้องมีคุณภาพดี มีนวัตกรรม และส่งเสียงเรียกร้องต่อประเด็นที่มองว่าบริษัทยังทำได้ไม่ดีพอ</p>\n<p>การเลื่อน Assassin's Creed Shadows ถือเป็นโอกาสดีที่บริษัทจะเปลี่ยนมุมองเหล่านั้น ซึ่งไม่ใช่แค่จุดเปลี่ยนของซีรีส์เท่านั้น แต่ยังส่งผลต่อแนวทางของ Ubisoft ในภาพรวมด้วย</p>\n<p>เขาบอกว่า Shadows มีศักยภาพที่จะเป็นหนึ่งใน Assassin's Creed ที่ดีที่สุด และการใช้ฉากหลังเป็นญี่ปุ่นเป็นสิ่งที่แฟนๆ เรียกร้องกันมานาน แต่ในตลาดเกมปัจจุบัน การเป็นเกมระดับยอดเยี่ยมเกมหนึ่งนั้นไม่เพียงพอแล้ว (amongst the best is just not enough anymore)</p>\n<p>เขายังยกกรณีของเกม Assassin's Creed Unity ในปี 2014 ที่หวังเปิดยุคคอนโซล PS4 และ Xbox One ด้วยฉากหลังเป็นการปฏิวัติฝรั่งเศส แต่ประสบปัญหาทางเทคนิคมากมาย จนเป็นจุดเปลี่ยนของบริษัทในยุคนั้น และหวังว่า Shadows จะไม่ซ้ำรอยความล้มเหลวนั้นอีก ดังนั้นเมื่อเขาพิจารณาจากปัจจัยต่างๆ แล้วจึงเสนอให้ฝ่ายบริหารของบริษัทยอมเลื่อนการขาย Shadows ออกไปอีกเพื่อขัดเกลาคุณภาพของเกมให้สมความคาดหวังของผู้เล่น</p>\n<p>ที่มา - <a href=\"https://www.eurogamer.net/assassins-creed-shadows-delay-necessary-to-change-narrative-of-ubisofts-inconsistency-in-quality\">Eurogamer</a></p>\n<p><img alt=\"No Description\" src=\"https://www.blognone.com/sites/default/files/externals/ac9ab7d1a872cbd7588f8600de9bc976.jpg\" /></p>\n</div></div></div><div><div>Topics: </div><div><div><a href=\"/topics/assassin%E2%80%99s-creed\">Assassin’s Creed</a></div><div><a href=\"/topics/ubisoft\">Ubisoft</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e39568de7a6f4797b501bda459af67311c6acd1c004f210b27dedc11aac29cf0","category":"Thai"}
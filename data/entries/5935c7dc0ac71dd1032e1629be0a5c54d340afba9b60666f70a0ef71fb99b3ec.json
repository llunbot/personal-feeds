{"title":"Paypal เตรียมเปิดรับผู้ใช้ใหม่ในไทยอีกครั้ง ผู้ใช้เก่าต้องยืนยันตัวตนก่อน 18 กุมภาพันธ์ 2565","link":"https://www.blognone.com/node/125704","date":1636144108000,"content":"<div><div><div><p>จากที่ PayPal ประกาศปิดรับสมัครผู้ใช้งานใหม่ในประเทศไทยตั้งแต่เดือนสิงหาคม 2564 ผู้ใช้งานเก่ายังคงใช้งานบัญชีได้ตามปกติ ทาง PayPal ประกาศเตรียมตัวกลับมาเปิดบริการในประเทศใหม่อีกครั้ง พร้อมเงื่อนไขที่สอดคล้องกับกฎหมายในประเทศไทยมากขึ้น กระทบถึงผู้ใช้งานเก่าด้วย</p>\n<p>ผู้ใช้งานเก่าที่สมัครบัญชีก่อนวันที่ 7 มีนาคม 2564 ต้องดำเนินการยืนยันตัวตน และยอมรับเงื่อนไขใหม่ของทาง PayPal ประเทศไทย และบัญชี PayPal ที่สมัครแบบธุรกิจต้องยืนยันตัวตน Know your Business (KYB) ตามมาตรฐานของ PayPal ที่กำหนด สามารถดูขั้นตอนของบัญชีธุรกิจได้ตามที่มาท้ายข่าวครับ</p>\n<p>ทาง PayPal แจ้งสิ่งที่มีการเปลี่ยนแปลงหลังจากที่มีการเปิดให้บริการใหม่ในประเทศไทยอย่างเป็นทางการ ทั้งผู้ใช้งานฝั่งใช้งานทั่วไป และแบบธุรกิจดังนี้</p>\n<p><strong>การเก็บเงินในบัญชี และถอนเงินเข้าบัญชีธนาคาร</strong></p>\n<ul>\n<li>ผู้ใช้งาน PayPal แบบส่วนตัว จะไม่สามารถเก็บเงินในบัญชี PayPal และถอนเงินเข้าบัญชีธนาคารได้อีกต่อไปหลังมีการเปลี่ยนแปลง  แต่ผู้ใช้งานแบบธุรกิจที่จดทะเบียนในประเทศไทยที่ผ่านมาตรการยืนยันตัวตน KYB สามารถเก็บยอดเงิน และถอนเงินเข้าบัญชีธนาคารไทยที่ผูกไว้เท่านั้น ไม่สามารถถอนเข้าธนาคารในสหรัฐอเมริกา และธนาคารในประเทศอื่นๆได้</li>\n</ul>\n<p><strong>ภาษีมูลค่าเพิ่ม (VAT)</strong></p>\n<ul>\n<li>มีการเก็บภาษีมูลค่าเพิ่ม 7% ตามข้อกำหนดที่ทาง<a href=\"https://www.blognone.com/node/121176\">สรรพากรออกกฎหมาย e-Service</a>ไว้ จะคิดจากค่าธรรมเนียมของ PayPal ทั้งหมด ผู้ใช้งานจะได้รับข้อมูลใบแจ้งหนี้ภาษี และระบุจำนวนภาษีที่มีการเรียกเก็บ</li>\n</ul>\n<p><strong>บริการการชำระเงิน และการโอนเงิน</strong></p>\n<ul>\n<li>บัญชีแบบส่วนตัวและธุรกิจ ไม่สามารถโอนหรือรับเงินระหว่างประเทศได้ การชำระเงินในประเทศด้วย PayPal ต้องเป็นการชำระด้วยสกุลเงินไทยบาท THB เท่านั้น แต่การชำระเงินแบบพาณิชย์ยังคงชำระสกุลเงินต่างๆได้เหมือนเดิม</li>\n<li>บัญชีธุรกิจไม่สามารถใช้บริการ Payouts ในการโอนหรือรับชำระได้อีกต่อไป</li>\n<li>บัตรเดบิตออกโดยธนาคารในประเทศที่ผูกกับ PayPal ไม่สามารถชำระเงินในประเทศไทยได้ แต่ชำระกับบริการต่างประเทศได้ ส่วนบัตรเครดิตชำระได้ทั้งในและต่างประเทศ</li>\n</ul>\n<p>ทั้งนี้ผลกระทบข้างต้นจะเกิดขึ้นหลังวันที่ 18 กุมภาพันธ์ 2565 เป็นต้นไป ผู้ใช้งานทั้งส่วนตัวและธุรกิจที่ไม่ดำเนินการยืนยันตัวตนหลังวันดังกล่าว จะถูกจำกัดสิทธิ์การใช้งาน ไม่สามารถชำระหรือโอนไปบัญชี PayPal อื่นได้ หากผูกบัญชีธนาคารไว้ยอดเงินคงเหลือจะถูกโอนเข้าธนาคารอัตโนมัติและบัญชีจะถูกโอนย้ายมาเป็น PayPal ประเทศไทยทันที</p>\n<p>ผู้ใช้งานเก่าทุกท่านที่สมัครก่อนวันที่ 7 มีนาคม 2564 จะได้รับอีเมลจากทาง PayPal เพื่อแจ้งข้อมูลดำเนินการในเร็วๆนี้ครับ</p>\n<p>ที่มา - <a href=\"https://www.paypal.com/th/webapps/mpp/thailand-relaunch-faq\">PayPal</a></p>\n<p><img src=\"https://www.blognone.com/sites/default/files/externals/700d3aca064f4bc1c9671af189229beb.png\" /></p>\n</div></div></div><div><div>Topics: </div><div><div><a href=\"/topics/paypal\">PayPal</a></div><div><a href=\"/topics/thailand\">Thailand</a></div><div><a href=\"/topics/payment\">Payment</a></div></div></div>","author":"Mekokung","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5935c7dc0ac71dd1032e1629be0a5c54d340afba9b60666f70a0ef71fb99b3ec","category":"Thai"}
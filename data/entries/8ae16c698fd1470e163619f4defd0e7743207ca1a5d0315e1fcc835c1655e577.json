{"title":"Strange World","link":"https://markpeak.net/strange-world/","date":1690124644000,"content":"<p>Strange World ภาพยนตร์แอนิเมชันลำดับที่ 61 ของ Disney เข้าฉายเมื่อปลายปี 2022 แต่ไม่ประสบความสำเร็จทั้งในแง่รายได้และเสียงวิจารณ์</p>\n<p>ลองดูจากตัวอย่างที่โปรโมทคือเป็นการผจญภัยของครอบครัวที่มีคน 3 รุ่น (ปู่ พ่อ หลาน นี่มัน Gundam Age!) ในโลกแปลกๆ ตามชื่อเรื่อง หน้าตาโลกแปลกๆ ที่ว่านี้สีออกแดงๆ ชมพูๆ ดูไม่ออกว่าเป็นโลกอะไร เป็นโลกต่างดาวหรือเปล่า หรือว่าต่างมิติกันแน่  คิดว่านี่เป็นปัญหาสำคัญข้อหนึ่งคือโปรโมทไม่ค่อยตรงจุด ไม่ชวนให้ไปดูเท่าไรนัก</p>\n<p>แต่กลับกลายเป็นว่า โลกแปลกๆ นี่กลายเป็น plot twist หักมุมครั้งสำคัญของการ์ตูน Disney เลยทีเดียว</p>\n<p></p>\n<p>พล็อตหลักของ Strange World เป็นลูกผสมระหว่าง</p>\n<ul>\n<li><strong>การผจญภัยในดินแดนลี้ลับ</strong> ผู้กำกับเล่าว่าได้อิทธิพลมาจากนิยายไซไฟ pulp fiction ในอดีต เช่น Journey to the Center of the Earth เดินทางไปในแกนโลก หรือ Fantastic Voyage เข้าไปในตัวมนุษย์</li>\n<li><strong>ความสัมพันธ์ของคนในครอบครัว 3 รุ่น</strong> ที่ไม่ลงรอยกัน แต่ละคนมีชีวิตและความฝันของตัวเอง แต่กลับมีสภาพ “พ่อบังคับลูก” ให้เป็นในสิ่งที่ตัวเองอยากให้ลูกเป็น</li>\n</ul>\n<p>ผมคิดว่าพล็อตเรื่องผจญภัยทำเซ็ตติ้งออกมาได้ดีเลย (อารมณ์เหมือนดู The Secret of Blue Water) แต่น่าเสียดายว่าดันโดนเบียดบังโดยพล็อตเรื่องสายสัมพันธ์ 3 รุ่น ที่กลับทำได้ไม่ดี ดูซ้ำซากและรีบเร่งมากไป ทำให้หนังไปไม่ถึงศักยภาพที่ควรจะเป็นอย่างน่าเสียดาย</p>\n<p><img loading=\"lazy\" src=\"https://markpeak.net/wp-content/uploads/2023/07/strange-world-family.jpeg\" alt width=\"1298\" height=\"730\" srcset=\"https://markpeak.net/wp-content/uploads/2023/07/strange-world-family.jpeg 1298w, https://markpeak.net/wp-content/uploads/2023/07/strange-world-family-300x169.jpeg 300w, https://markpeak.net/wp-content/uploads/2023/07/strange-world-family-1024x576.jpeg 1024w, https://markpeak.net/wp-content/uploads/2023/07/strange-world-family-768x432.jpeg 768w, https://markpeak.net/wp-content/uploads/2023/07/strange-world-family-700x394.jpeg 700w\" /></p>\n<p>อันนี้น่าจะสะท้อนปัญหาของ Disney รุ่นหลังที่ “พยายาม” ชูเรื่องความสัมพันธ์มากเกินไป จนละเลยพื้นฐานเรื่องหนังที่ควรดูสนุกเป็นทุนเดิม แล้วพอเป็นคน 3 รุ่น แต่เวลาเล่าเรื่องมีจำกัดมาก (ไม่ใช่ซีรีส์ที่มีโอกาสเล่าเรื่อง ปูพื้นสัมพันธ์ตัวละครได้นานกว่า) ทุกอย่างจึงรวบรัดไปมากๆ</p>\n<p>นอกจากนี้ยังมีประเด็นเรื่อง LGBT/woke ที่ถูกวิจารณ์หนักเข้ามาด้วย โดยส่วนตัวไม่มีปัญหา แต่รู้สึกว่ามันไม่ค่อยเกี่ยวกับพล็อตหลัก คือตัว Ethan ไม่ต้องมีคนรัก ไม่ต้องบอกว่าเป็นเพศอะไรเลยก็ยังได้</p>\n<p>ลองจินตนาการดูว่า หากหนังลดปริมาณเรื่องตัวละครลง (เช่น ลดคนเหลือ 2 รุ่น เป็นแค่สายสัมพันธ์พ่อ-ลูก) แล้วใช้เวลากับเซ็ตติ้งในเรื่องให้มากกว่านี้ เพิ่มการผจญภัย ความลึกลับให้น่าติดตามกว่านี้ น่าจะเป็นหนังแนวผจญภัยของเด็กผู้ชายที่สนุกได้ไม่ยากเลย</p>\n<p>หลังดูจบแล้วมาค้นพบว่าคู่ผู้กำกับคือ Don Hall และ Qui Nguyen ที่ร่วมงานกันจากเรื่อง <a href=\"https://markpeak.net/raya-and-the-last-dragon/\">Raya and the Last Dragon</a> ซึ่งดูแล้วก็ไม่ชอบเช่นกัน</p>\n<p>อย่างอื่นของหนังทำออกมาดี งานภาพสวย ออกแบบเมืองในเรื่องได้น่าสนใจเป็นสไตล์ steampunk (แม้มีบทน้อยไปหน่อย) ภาพรวมให้คะแนนสัก 6.5/10</p>The post <a href=\"https://markpeak.net/strange-world/\">Strange World</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"8ae16c698fd1470e163619f4defd0e7743207ca1a5d0315e1fcc835c1655e577","category":"Thai"}
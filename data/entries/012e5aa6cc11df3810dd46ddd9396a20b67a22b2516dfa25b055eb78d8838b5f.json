{"title":"บริษัทที่ปรึกษาไอที Thoughtworks ขายหุ้น IPO เข้าตลาดหลักทรัพย์แล้ว","link":"https://www.blognone.com/node/124836","date":1632127050000,"content":"<div><div><div><p>สัปดาห์ที่ผ่านมา Thoughtworks บริษัทที่ปรึกษาทางเทคโนโลยีชื่อดังอีกราย ขายหุ้น IPO เข้าตลาดหลักทรัพย์ Nasdaq เรียบร้อยแล้ว ใช้ตัวย่อบริษัทว่า TWKS</p>\n<p>Thoughtworks นำหุ้นออกมาขาย 42.3 ล้านหุ้น ในราคาหุ้นละ 21 ดอลลาร์ ปัจจุบันราคาหุ้นพุ่งไปที่ 34 ดอลลาร์ มีมูลค่าบริษัททะลุ 1 หมื่นล้านดอลลาร์แล้ว</p>\n<p>บริษัท Thoughtworks ก่อตั้งในปี 1993 โดย Neville “Roy” Singham เริ่มจากการเป็นธุรกิจที่ปรึกษาโครงการไอทีต่างๆ ความโด่งดังของ Thoughtworks ในสายงานโปรแกรมมิ่งคือเป็นจุดกำเนิดของแนวคิด Agile ในปี 2001 รวมถึงมีอิทธิพลทางความคิดต่อกระบวนการพัฒนาซอฟต์แวร์เรื่องอื่นด้วย เช่น microservice และ CI/CD</p>\n<p>ในปี 2017 <a href=\"https://www.blognone.com/node/94987\">Thoughtworks ขายกิจการให้บริษัทลงทุน Apax Partners</a> ที่นำไปปั้นกิจการแล้วนำมาขายหุ้น IPO ในสัปดาห์ที่ผ่านมา ปัจจุบัน Thoughtworks มีพนักงานมากกว่า 9,000 คนใน 17 ประเทศ  ซีอีโอคนปัจจุบัน Guo Xiao เป็นโปรแกรมเมอร์ชาวจีนที่เข้าทำงานกับบริษัทตั้งแต่ปี 1999 เจ้าตัวบอกว่าปัจจุบันไม่ได้เขียนโปรแกรมให้ลูกค้าแล้ว แต่ยังเขียนใช้เองเป็นงานอดิเรกอยู่</p>\n<p><img src=\"https://www.blognone.com/sites/default/files/externals/15574e3d3e3d243cf81c69631a74726d.jpg\" /></p>\n<p>ภาพจาก <a href=\"https://twitter.com/thoughtworks/status/1438336905180028932\">@thoughtworks</a></p>\n<p>ที่มา - <a href=\"https://investors.thoughtworks.com/news-releases/news-release-details/thoughtworks-announces-closing-public-offering-and-full-exercise\">Thoughtworks</a>, <a href=\"https://www.forbes.com/sites/tomtaulli/2021/09/15/thoughtworks-ipo-riding-the-digital-transformation-wave/?sh=55a078ff4f9f\">Forbes</a></p>\n</div></div></div><div><div>Topics: </div><div><div><a href=\"/topics/thoughtworks\">ThoughtWorks</a></div><div><a href=\"/topics/ipo\">IPO</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"012e5aa6cc11df3810dd46ddd9396a20b67a22b2516dfa25b055eb78d8838b5f","category":"Thai"}
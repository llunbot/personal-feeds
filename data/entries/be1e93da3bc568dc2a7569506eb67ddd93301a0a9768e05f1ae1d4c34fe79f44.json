{"title":"2475 นักเขียนผีแห่งสยาม","link":"https://markpeak.net/2475-graphic-novel/","date":1705476091000,"content":"<p>เมื่อประมาณ 2 ปีที่แล้ว มีโครงการหนังสือการ์ตูนที่น่าตื่นเต้นมากคือ “<a href=\"https://2475.webflow.io/\">2475 นักเขียนผีแห่งสยาม</a>” หรือชื่อภาษาอังกฤษคือ <a href=\"https://www.facebook.com/2475GraphicNovel\">2475 Graphic Novel</a> ที่ริเริ่มโดย “นายสะอาด” นักวาดการ์ตูนชื่อดังแห่งยุคนี้ ปกติเขียนแต่การ์ตูนแก๊กสั้นๆ แต่คราวนี้อยากวาดการ์ตูนฉบับยาวๆ ที่เป็นการนำประวัติศาสตร์ช่วงปฏิวัติสยาม 2475 มาเล่าในรูปแบบนิยายภาพ</p>\n<p>โครงการเปิดให้ระดมทุนแบบ crowdfunding คือจ่ายเงินล่วงหน้าเพื่อการันตียอดพิมพ์ ทีมงานจะได้ประเมินรายได้-ต้นทุน-กำไรได้อย่างเหมาะสม แน่นอนว่าในฐานะคอประวัติศาสตร์ เจอโครงการแบบนี้ย่อมต้องสนใจอยู่แล้ว</p>\n<p>แต่เมื่อจ่ายเงินสนับสนุนไปแล้ว ด้วยกระบวนการผลิตที่ยาวนานทำให้ลืมโครงการนี้ไปเลย จนกระทั่งวันที่ 15 มกราคม 2567 ก็เริ่มเห็นเพื่อนฝูงโพสต์อวดโชว์ว่าได้หนังสือกันแล้ว และหลังจากนั้นหนึ่งวัน หนังสือก็มาส่งที่บ้าน ซึ่งเราก็อ่านจบภายในคืนนั้นเช่นกัน</p>\n<p><img loading=\"lazy\" src=\"https://markpeak.net/wp-content/uploads/2024/01/nipa.png\" width=\"649\" height=\"624\" srcset=\"https://markpeak.net/wp-content/uploads/2024/01/nipa.png 649w, https://markpeak.net/wp-content/uploads/2024/01/nipa-300x288.png 300w\" /></p>\n<p><strong>2475 นักเขียนผีแห่งสยาม</strong> เป็นนิยายภาพอิงประวัติศาสตร์ ที่ให้ตัวละครสมมติ มาปะปนกับเหตุการณ์ทางประวัติศาสตร์ เจอกับตัวละครที่มีตัวตนอยู่จริง เช่น ปรีดี พนมยงค์, ป. พิบูลสงคราม</p>\n<p>โครงเรื่องหลักวนอยู่รอบนางเอก “นิภา” นักหนังสือพิมพ์สาวหัวก้าวหน้า ผู้ที่โตมาในยุคสมัยที่สยามยังไม่ยินยอมให้ผู้หญิงออกมาทำงานเท่าไรนัก เธอจึงต้องเขียนงานในสภาพ “นักเขียนผี” ผ่านนามปากกา หรือเขียนภายใต้ชื่อคนอื่นแทน แม้ฝีมือในการเขียนของเธอเป็นที่ยอมรับของเพื่อนร่วมงานรายรอบก็ตาม</p>\n<p>นิภา พยายามทำข่าวสืบสวนสอบสวน รายงานความเหลื่อมล้ำ ปัญหาสังคมของสยามในยุคนั้น ที่มีประเด็นเรื่องเสรีภาพนอกอาณาเขตของชาวต่างชาติ และกฎหมายคุ้มครองชนชั้นปกครอง ที่ใช้เป็นเกาะป้องกันผู้กระทำผิดในคดีอาญาได้</p>\n<p>เส้นทางชีวิตของนิภา และ “อรุณ” น้องชายนักกฎหมาย ทำให้เธอเข้ามาพัวพันกับกลุ่ม “คณะราษฎร” อดีตนักเรียนเก่าฝรั่งเศสที่ไม่พอใจความเป็นไปของสยามเช่นกัน และกำลังเตรียม “ก่อการ” กันอย่างเข้มข้นในปี 2474</p>\n<p><img loading=\"lazy\" src=\"https://markpeak.net/wp-content/uploads/2024/01/2475-3.jpg\" width=\"800\" height=\"533\" srcset=\"https://markpeak.net/wp-content/uploads/2024/01/2475-3.jpg 800w, https://markpeak.net/wp-content/uploads/2024/01/2475-3-300x200.jpg 300w, https://markpeak.net/wp-content/uploads/2024/01/2475-3-768x512.jpg 768w, https://markpeak.net/wp-content/uploads/2024/01/2475-3-700x466.jpg 700w\" /></p>\n<p>แน่นอนว่ากลุ่มตัวละครฝั่งคณะราษฎรล้วนมีตัวตนจริงในประวัติศาสตร์ เราจึงเห็นบุคคลสำคัญในอดีตถูก reimagine กันใหม่ในรูปแบบการ์ตูน ไม่ว่าจะเป็นแกนหลักอย่าง ปรีดี, แปลก, ประยูร ภมรมนตรี ไปจนถึงตัวละครฝ่ายทหารบกที่เข้ามาร่วมก่อการในภายหลัง เช่น พระยาพหลพลพยุหเสนา, พระยาทรงสุรเดช, พระยาฤทธิอัคเนย์, พระประศาสน์พิทยายุทธ (4 เสือคณะราษฏร)</p>\n<p>ส่วนตัวละครฝ่ายเจ้าที่สำคัญคือ <a href=\"https://th.wikipedia.org/wiki/%E0%B8%AA%E0%B8%A1%E0%B9%80%E0%B8%94%E0%B9%87%E0%B8%88%E0%B8%9E%E0%B8%A3%E0%B8%B0%E0%B9%80%E0%B8%88%E0%B9%89%E0%B8%B2%E0%B8%9A%E0%B8%A3%E0%B8%A1%E0%B8%A7%E0%B8%87%E0%B8%A8%E0%B9%8C%E0%B9%80%E0%B8%98%E0%B8%AD_%E0%B9%80%E0%B8%88%E0%B9%89%E0%B8%B2%E0%B8%9F%E0%B9%89%E0%B8%B2%E0%B8%9A%E0%B8%A3%E0%B8%B4%E0%B8%9E%E0%B8%B1%E0%B8%95%E0%B8%A3%E0%B8%AA%E0%B8%B8%E0%B8%82%E0%B8%B8%E0%B8%A1%E0%B8%9E%E0%B8%B1%E0%B8%99%E0%B8%98%E0%B8%B8%E0%B9%8C_%E0%B8%81%E0%B8%A3%E0%B8%A1%E0%B8%9E%E0%B8%A3%E0%B8%B0%E0%B8%99%E0%B8%84%E0%B8%A3%E0%B8%AA%E0%B8%A7%E0%B8%A3%E0%B8%A3%E0%B8%84%E0%B9%8C%E0%B8%A7%E0%B8%A3%E0%B8%9E%E0%B8%B4%E0%B8%99%E0%B8%B4%E0%B8%95\">เจ้าฟ้าบริพัตรสุขุมพันธุ์ กรมพระนครสวรรค์</a> เสนาบดีกระทรวงมหาดไทย ซึ่งรับบทเป็นฝ่ายตรงข้ามที่ไล่ตามจับฝ่ายคณะราษฎร</p>\n<p>ตรงนี้เป็นความสนุกของคนที่รู้ประวัติศาสตร์อยู่ก่อนแล้ว ว่าผู้เขียนจะถ่ายทอดคาแรกเตอร์ของบุคคลจริงๆ เหล่านี้ออกมาในรูปแบบการ์ตูนได้อย่างไร ความเห็นของผมคือ ปรีดีออกมาได้ดูเคร่งขรึมดุดันมาก ในขณะที่แปลกกลับดูเป็นหนุ่มบอยแบนด์หล่อเหลาแทน 555</p>\n<p><img loading=\"lazy\" src=\"https://markpeak.net/wp-content/uploads/2024/01/2475-2.jpg\" width=\"800\" height=\"600\" srcset=\"https://markpeak.net/wp-content/uploads/2024/01/2475-2.jpg 800w, https://markpeak.net/wp-content/uploads/2024/01/2475-2-300x225.jpg 300w, https://markpeak.net/wp-content/uploads/2024/01/2475-2-768x576.jpg 768w, https://markpeak.net/wp-content/uploads/2024/01/2475-2-700x525.jpg 700w\" /></p>\n<p>แต่สิ่งที่เจ๋งที่สุดของนิยายภาพเรื่องนี้คือบทที่คมคาย เล่าชีวิตธรรมดาของนิภาที่เริ่มไม่ธรรมดาอีกต่อไป เพราะซ้อนทับอยู่บนเหตุการณ์เปลี่ยนแปลงสำคัญในประวัติศาสตร์ไทย และตั้งคำถามสำคัญต่อยุคสมัย (ทั้งสมัยนั้นและสมัยนี้ เพราะเป็นคำถามเดิม) ว่าอนาคตที่ดีขึ้นของประชาชนในประเทศมีหน้าตาเป็นอย่างไร</p>\n<p>ส่วนวิธีการเล่าเรื่องบอกได้ว่าชวนติดตาม เหมือนกำลังชมภาพยนตร์เรื่องหนึ่งอยู่ด้วยซ้ำ การเล่าเรื่องใช้กลวิธีแบบหนัง thriller มีการหักหลัง ตัดสลับ ย้อนอดีต ผูกปม คลายปม ฯลฯ ทำออกมาได้โดดเด่นมาก (คงไม่เล่าในที่นี้เพราะสปอยล์) เมื่ออ่านจบแล้วก็ได้แต่หวังว่าคงมีสักวันหนึ่งที่เราจะได้เห็นนิยายภาพเรื่องนี้ ถูกดัดแปลงเป็นภาพยนตร์ ไม่ว่าจะเป็นคนแสดงหรือแอนิเมชันก็ตาม</p>\n<p>ส่วนงานภาพของนายสะอาด นั้นคงไม่ต้องพูดถึงกันมากนัก เพราะมีสไตล์ชัดเจนเป็นที่ยอมรับอยู่แล้ว ในนิยายฉบับนี้ยิ่งเด่นชัดในแง่การเก็บรายละเอียดฉากหลัง ความเป็นอยู่ของผู้คนในยุคสมัย สถานที่ต่างๆ ตามประวัติศาสตร์จริง (เช่น พระที่นั่งอนันตสมาคม) รวมถึงการถ่ายทอดอารมณ์ความรู้สึกของตัวละครที่ทำออกมาได้อย่างดีเยี่ยมด้วย</p>\n<p>ตอนสนับสนุนโครงการนั้นรู้สึกแค่ดีใจที่มีคนทำอะไรแบบนี้ออกมา แต่เมื่อได้หนังสือฉบับจริงแล้วพบว่ามันเกินความคาดหวังไปมาก สามารถเรียกได้ว่าเป็น masterpiece ชิ้นหนึ่งของวงการหนังสือการ์ตูนไทยได้อย่างเต็มภาคภูมิ</p>\n<p>หมายเหตุ:</p>\n<ul>\n<li><a href=\"https://www.facebook.com/2475GraphicNovel/posts/pfbid02QhNTY2bix8epxXtzQZkNRvjBhTHbyUAJ6uB6m2zEXfU56gEgEmnMoxZhsHTkNPdzl?__cft__[0]=AZVgVXsqQgX74VMQ4tojLTHAmxSIDKNsHWYEi_tCOcIljJIIzQ8zezH_cR-wsLJJecfjDx41P6UoWpsFduRlHcLSUvFe7ER2JpeFUYY7C_dZT6XaViZDarSVSkyxpbYED-QunEt0ppYRg-ctB0nVPFAn9HZMD7oYlHO2tjY3AxryD-dmPcEaHfp9Bq93kKZjlbc&amp;__tn__=%2CO%2CP-R\">จากหน้าเพจของโครงการ</a> ระบุว่าหนังสือจะวางขายทั่วไปในเดือนกุมภาพันธ์ 2567</li>\n<li>คนที่อ่านจบแล้ว สามารถอ่านเกร็ดประวัติศาสตร์ที่ใช้อ้างอิงในหนังสือ ที่<a href=\"https://2475.notion.site/2475/2475-Graphic-Novel-Guidebook-9c137874eabe442aac6a66acf92553a1\">ทีมงานรวบรวมเอาไว้เป็น Guidebook</a></li>\n</ul>\n<p>ป.ล. ไม่รู้ว่าบังเอิญหรือตั้งใจ แต่ตัวละครชื่อ “พลอย” ที่เป็นข้าราชบริพารในวัง และถูกมอบหมายให้เป็นผู้ช่วยประจำตัวของนิภา อ่านแล้วคิดถึง “แม่พลอย” ในสี่แผ่นดินเป็นอย่างมาก</p>The post <a href=\"https://markpeak.net/2475-graphic-novel/\">2475 นักเขียนผีแห่งสยาม</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"be1e93da3bc568dc2a7569506eb67ddd93301a0a9768e05f1ae1d4c34fe79f44","category":"Thai"}
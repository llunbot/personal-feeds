{"title":"ข่าวลือสินค้า Apple สัปดาห์นี้: iPad จอยักษ์พับได้มาปี 2028, Magic Mouse เตรียมออกแบบใหม่ทั้งหมด","link":"https://www.blognone.com/node/143668","date":1734275886000,"content":"<div><div><div><p>จดหมายข่าว Power On โดย Mark Gurman แห่ง Bloomberg สัปดาห์นี้ เขารายงานเรื่อง iPad หน้าจอพับได้ ที่<a href=\"https://www.blognone.com/node/138091\">มีรายงาน</a>ออก<a href=\"https://www.blognone.com/node/139118\">มาอยู่</a>บ้าง<a href=\"https://www.blognone.com/node/143559\">ก่อนหน้านี้</a> โดยคราวนี้ Gurman เรียกว่า iPad ยักษ์ เพราะกางออกมาแล้วขนาดหน้าจอเท่ากับเอา iPad Pro สองเครื่องมาต่อกัน</p>\n<p>อย่างไรก็ตามไม่ต้องคาดหวังว่าจะเห็น iPad ยักษ์เร็ว ๆ นี้ เพราะ Gurman ยังยืนยันข้อมูลเดิมคือแอปเปิลต้องการให้เมื่อกางจอออกมาแล้ว ไม่มีรอยพับ จอเรียบเสมอกันทั้งหมด หรือมีก็มองด้วยตาไม่เห็น ซึ่งแอปเปิลยังทำไม่สำเร็จตอนนี้ แต่คาดว่าสินค้าจะเริ่มขายเร็วที่สุดปี 2028 ด้วยขนาดจอประมาณ 20 นิ้ว ส่วนราคาที่เป็น iPad Pro ต่อกันสองจอ ก็ลองไปเดาเอาเอง</p>\n<p>รายงานสัปดาห์นี้ยังพูดถึงสินค้า<a href=\"https://www.blognone.com/node/140393\">ระดับตำนาน</a> Magic Mouse ว่าแอปเปิลยอมรับปัญหาสำคัญสองอย่างนั่นคือ การยศาสตร์ หรือ Ergonomic ที่ไม่ดีนักเมื่อใช้งานไปนาน ๆ เทียบกับเมาส์อื่นที่มีในตลาด และอีกปัญหาคือ<a href=\"https://www.blognone.com/node/142814\">พอร์ตชาร์จไฟ</a>ที่อยู่ใต้เมาส์ โดยแอปเปิลกำหนดที่จะออกแบบ Magic Mouse ใหม่ทั้งหมดเพื่อแก้ปัญหาดังกล่าว แต่คาดว่าสินค้าจะออกมาเร็วที่สุดประมาณ 18 เดือนข้างหน้า เพราะแอปเปิลก็เพิ่งมีรุ่นอัปเดตของ Magic Mouse เป็นพอร์ต USB-C ออกมา</p>\n<p>สุดท้ายคือ AirTag 2 ที่มีข่าวก่อนหน้านี้เช่นกัน เขาบอกว่าฟังก์ชันใหม่ที่ปรับปรุง คือส่วนการค้นหาแบบแม่นยำหรือ Precision Finding ขยายระยะค้นหามากขึ้น 3 เท่า ทำให้รองรับที่ระดับ 30-90 เมตร</p>\n<p>ที่มา: <a href=\"https://www.bloomberg.com/news/newsletters/2024-12-15/apple-working-on-giant-foldable-ipad-revamped-mouse-longer-range-airtag-2\">Bloomberg</a></p>\n<p><img src=\"https://www.blognone.com/sites/default/files/externals/51ba4c777a161ec4810d69c04967a091.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/ipad\">iPad</a></div><div><a href=\"/topics/ipad-pro\">iPad Pro</a></div><div><a href=\"/topics/foldable\">Foldable</a></div><div><a href=\"/topics/magic-mouse\">Magic Mouse</a></div><div><a href=\"/topics/rumors\">Rumors</a></div><div><a href=\"/topics/airtag\">AirTag</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"64e90de039ae4ea6c2da586f100f8724bc1074f5332c4838819c1c3494992a80","category":"Thai"}
{"title":"New Outlook เข้าสถานะ GA เรียบร้อย เริ่มซัพพอร์ตลูกค้าองค์กร, ยังไม่บังคับเปลี่ยน","link":"https://www.blognone.com/node/141219","date":1722602186000,"content":"<div><div><div><p>ไมโครซอฟท์ปรับสถานะของ New Outlook เป็น \"เปิดใช้งานทั่วไป\" generally available (GA) สำหรับกลุ่มลูกค้าองค์กร <a href=\"https://www.blognone.com/node/140867\">ตามที่เคยประกาศไว้</a> (กลุ่มคอนซูเมอร์ GA ตั้งแต่เดือนกันยายน 2023)</p>\n<p>การปรับสถานะ New Outlook เป็น GA มีผลต่อการซัพพอร์ตของลูกค้าฝั่งองค์กร เพราะฝ่ายซัพพอร์ตของไมโครซอฟท์จะสามารถให้บริการซัพพอร์ตได้แล้วอย่างเป็นทางการ ส่วนแผนการย้ายจาก Classic Outlook มาเป็น New Outlook ยังเป็นไปตามความสมัครใจล้วนๆ ไม่มีบังคับแต่อย่างใด</p>\n<p>ไมโครซอฟท์โฆษณาว่าการที่ New Outlook ใช้โค้ดแชร์กับ Outlook เวอร์ชันเว็บ ทำให้ออกฟีเจอร์ใหม่และแก้บั๊กได้รวดเร็วกว่าเดิม แถมประสบการณ์ใช้งานเวอร์ชันเดสก์ท็อปและเว็บไม่ต่างกัน ผู้ใช้ไม่สับสน ลดการเทรนนิ่งและซัพพอร์ตขององค์กรลงได้</p>\n<p>จุดเด่นของ New Outlook คือการผสานเข้ากับบริการยุคใหม่ๆ ของไมโครซอฟท์ เช่น Copilot, <a href=\"https://www.blognone.com/node/125628\">Microsoft Loop ฝังลงในคอนเทนต์อีเมล</a> อัพเดตเนื้อหาแบบเรียลไทม์, คีย์ลัด / สำหรับแนบไฟล์จาก OneDrive ได้ทันที เป็นต้น</p>\n<p><img alt=\"No Description\" src=\"https://www.blognone.com/sites/default/files/externals/39594ba75caf42f5123a05155afefd6c.jpg\" /></p>\n<p>ตามกำหนดของไมโครซอฟท์ยังไม่ได้ระบุวันตายตัว แต่บอกว่าจะแจ้งล่วงหน้า 12 เดือนก่อนเปลี่ยนค่า New Outlook มาเป็นดีฟอลต์ (ไม่อยากใช้ต้องกดออกเอง) และประกาศล่วงหน้าอีก 12 เดือนก่อนเข้าสถานะ cutover คือผู้ใช้ Microsoft 365 ที่ติดตั้งแอพใหม่จะได้ New Outlook แทน</p>\n<p>ตัวแอพ Classic Outlook จะมีวงเล็บ (classic) ห้อยอยู่ท้ายชื่อเพิ่มเข้ามา และ<a href=\"https://www.blognone.com/node/138615\">จะใช้งานได้ต่อไปถึงปี 2029 เป็นอย่างต่ำ</a></p>\n<p><img alt=\"No Description\" src=\"https://www.blognone.com/sites/default/files/externals/7b4dbd8a3ee8de2dc654bc467d2b2cf9.jpg\" /></p>\n<p>ที่มา - <a href=\"https://techcommunity.microsoft.com/t5/outlook-blog/built-for-today-designed-for-the-future-the-new-outlook-for/ba-p/4205635\">Microsoft</a></p>\n</div></div></div><div><div>Topics: </div><div><div><a href=\"/topics/outlook\">Outlook</a></div><div><a href=\"/topics/microsoft\">Microsoft</a></div><div><a href=\"/topics/e-mail\">E-mail</a></div><div><a href=\"/topics/microsoft-365\">Microsoft 365</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cc731b3f7758dc7ac7e277b523c5b1bd81940fd63405a6569dcbb7d1bfeb013a","category":"Thai"}
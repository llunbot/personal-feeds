{"title":"Amazon โชว์การใช้ Computer Vision ตรวจจับสินค้าเสียหายตั้งแต่โกดัง ก่อนส่งให้ลูกค้า","link":"https://www.blognone.com/node/140166","date":1717593656000,"content":"<div><div><div><p>Amazon เผยรายละเอียดของ Project P.I. (ย่อมาจาก Private Investigator) เป็นการนำเทคนิค computer vision เข้ามาช่วยสแกนสินค้าว่าเสียหายหรือไม่ ก่อนบรรจุลงกล่องส่งไปหาลูกค้า เพื่ิอลดการคืนสินค้าหรือคำร้องเรียนจากลูกค้าลง</p>\n<p>สินค้าที่อยู่ในโกดังของ Amazon ก่อนจัดส่งจะถูกส่งเข้า image tunnel เพื่อถ่ายภาพ แล้วให้ Project P.I. ช่วยวิเคราะห์ความบกพร่องชนิดต่างๆ (เช่น ปกหนังสือยับ) แล้วแจ้งเตือนไปยังเจ้าหน้าที่มนุษย์ เพื่อตัดสินใจว่าควรทำอย่างไรกับสินค้าที่มีปัญหานั้น เช่น นำไปขายเป็นสินค้ามือสอง (Amazon Second Chance) หรือบริจาค</p>\n<p>Amazon บอกว่า Project P.I. ช่วยแก้ปัญหาทั้งความพึงพอใจของลูกค้า และช่วยเรื่องความยั่งยืนเพราะไม่ต้องส่งสินค้าไปกลับ สิ้นเปลืองทั้งแพ็กเกจจิ้งและการปลดปล่อยคาร์บอนจากการขนส่ง</p>\n<p>เดิมที Amazon ใช้เทคนิค OCR อ่านป้ายข้อความบนสินค้า แล้วนำไปเทียบกับข้อมูลในฐานข้อมูล แต่ข้อจำกัดของเทคนิคนี้คือดูได้เฉพาะป้ายเท่านั้น เมื่อเทคโนโลยี computer vision พัฒนาขึ้น ทำให้บริษัทสามารถวิเคราะห์ข้อมูลได้ละเอียดกว่าเดิม โดยสร้างโมเดลเรียนรู้ว่าสินค้าที่ \"ถูกต้อง\" หน้าตาเป็นอย่างไร หากมีภาพถ่ายสินค้าที่แตกต่างไป โมเดลสามารถแยกแยะได้</p>\n<p><img alt=\"No Description\" src=\"https://www.blognone.com/sites/default/files/externals/3a086a7a8a2f3936fc3bee4373db7e8b.png\" /></p>\n<p><img alt=\"No Description\" src=\"https://www.blognone.com/sites/default/files/externals/374a257a395ed92d39723c5aa8896afe.png\" /></p>\n<p>ขั้นถัดไป Amazon จะนำ Multi-Modal LLM (MLLM) เข้ามาเสริม Project P.I. ในกรณีที่สินค้าหลุดรอดสายตาของ AI ไปจนถึงมือลูกค้า หากลูกค้าร้องเรียนและแจ้งปัญหากลับมา ก็จะนำรีวิวจากลูกค้ามาวิเคราะห์เทียบกับภาพที่ P.I. ถ่ายเก็บเอาไว้ เพื่อดูว่าสาเหตุอยู่ตรงไหน หลุดไปได้อย่างไร เช่น พนักงานอาจแปะป้ายขนาดสินค้าผิด ทำให้ P.I. เข้าใจว่าถูกต้องแล้ว ทางศูนย์กระจายสินค้าจะได้กลับมาแก้ปัญหาเรื่องป้ายสินค้าชนิดนี้ให้ถูกต้อง เพื่อป้องกันไม่ให้ปัญหานี้เกิดขึ้นอีก</p>\n<p>ที่มา - <a href=\"https://www.aboutamazon.com/news/innovation-at-amazon/amazon-ai-sustainability-carbon-footprint-product-defects\">Amazon</a></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/computer-vision\">Computer Vision</a></div><div><a href=\"/topics/e-commerce\">E-commerce</a></div><div><a href=\"/topics/logistics\">Logistics</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6eeb985696a0108b3c0047cea04c9d63b7c99011551fdf9d6074c9570d03185b","category":"Thai"}
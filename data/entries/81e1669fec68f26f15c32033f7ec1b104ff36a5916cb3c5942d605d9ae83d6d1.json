{"title":"Stability.AI โชว์ผลทดสอบ Stable Diffusion 3 ชนะทุกตัวในท้องตลาด","link":"https://www.blognone.com/node/138549","date":1709653064000,"content":"<div><div><div><p>Stability.AI รายงานผลทดสอบ Stable Diffusion 3 (SD3) ปัญญาประดิษฐ์วาดภาพที่<a href=\"https://www.blognone.com/node/138354\">เปิดตัวไปก่อนหน้านี้</a> โดยรอบนี้เปิดเผยสถาปัตยกรรมภายในเพิ่มเติมพร้อมกับรายงานผลทดสอบเทียบกับโมเดลอื่นๆ ในท้องตลาด</p>\n<p>ผลทดสอบโดยอาศัยมนุษย์เป็นกรรมการตัดสินในสามหัวข้อ ได้แก่ ความสวยงาม, การทำตามคำสั่ง, และตัวอักษรในภาพ พบว่า SD3 ชนะโมเดลอื่นๆ แทบทั้งหมด ยกเว้นกรณีเดียวคือการเทียบความสวยงามกับ<a href=\"https://www.blognone.com/node/138518\">โมเดล Ideogram 1.0</a></p>\n<p>สถาปัตยกรรมหลักของ SD3 คือ  Diffusion Transformer (DiT) ที่ปรับปรุงเป็นแบบ multimodal แยกส่วนระหว่างข้อความและภาพออกจากกันแต่ใช้ส่วน attention ร่วมกันเรียกว่า modified multimodal diffusion transformer (MMDiT) สถาปัตยกรรมนี้ทำให้ตัวโมเดลอ่านข้อความในภาพได้ และภาพสุดท้ายมีข้อความตามคำสั่ง ทาง Stability.AI ยังระบุว่าสามารถพัฒนาให้รองรับการสร้างวิดีโอได้ในอนาคต</p>\n<p>SD3 มี text-encoder ภายใน 3 ตัว ได้แก่ CLIP-G/14, CLIP-L/14, และ T5 XXL โดยตัว T5 อย่างเดียวใช้พารามิเตอร์มากถึง 4.7 พันล้านพารามิเตอร์ สามารถเลือกถอดออกได้โดยกระทบกับความสวยงามเล็กน้อย แต่จะกระทบกับการวาดข้อความมากเป็นพิเศษ</p>\n<p>ตอนนี้ผู้สนใจ SD3 ยังต้องเข้าคิวรอใช้งาน</p>\n<p>ที่มา - <a href=\"https://stability.ai/news/stable-diffusion-3-research-paper\">Stability.AI</a></p>\n<p><img alt=\"No Description\" src=\"https://www.blognone.com/sites/default/files/externals/054feefa7136e88c5b9a04df0c086f28.png\" /></p>\n</div></div></div><div><div>Topics: </div><div><div><a href=\"/topics/stability-ai\">Stability AI</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"81e1669fec68f26f15c32033f7ec1b104ff36a5916cb3c5942d605d9ae83d6d1","category":"Thai"}
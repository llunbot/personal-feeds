{"title":"พนักงานแอปเปิลตั้งกลุ่ม #AppleToo เขียนจดหมายถึง Tim Cook ร้องเรียนปัญหาในที่ทำงาน","link":"https://www.blognone.com/node/124598","date":1630817609000,"content":"<div><div><div><p>จากประเด็นขัดแย้ง<a href=\"https://www.blognone.com/node/124528\">แอปเปิลห้ามพนักงานสร้างห้องแชท Slack คุยเรื่องการจ่ายค่าจ้างที่ไม่เท่าเทียม (pay equity)</a> ล่าสุดกลุ่มพนักงานแอปเปิลที่เรียกตัวเองว่า #AppleToo (ตามขบวนการเคลื่อนไหว #MeToo) เขียนจดหมายเปิดผนึกถึง Tim Cook และทีมบริหารแล้ว</p>\n<p>ในจดหมายเปิดผนึกระบุว่า แอปเปิลพยายามผลักดันเรื่องความหลากหลายและความเท่าเทียม (diversity &amp; equity) แต่ในทางปฏิบัติจริง เมื่อพนักงานรายงานปัญหาเรื่องการขมขู่ กลั่นแกล้ง เหยียดหยามในที่ทำงาน ฝ่ายบุคคลกลับไม่สามารถแก้ปัญหาเหล่านี้ให้ได้</p>\n<p>นอกจากนี้ยังมีประเด็นข้อมูลส่วนบุคคลว่า หากพนักงานต้องการความช่วยเหลือเมื่อเจอปัญหา นโยบายเรื่องการผูกข้อมูลพนักงานกับอุปกรณ์ที่ใช้ยังเสี่ยงต่อการเปิดเผยตัวตน และการใช้บริการสุขภาพตามสิทธิของพนักงาน พนักงานก็ต้องยินยอมเปิดเผยข้อมูลสุขภาพส่วนตัวให้แอปเปิลและพาร์ทเนอร์เป็นเวลานาน 2 ปีด้วย กลุ่มพนักงานจึงเรียกร้องว่า แอปเปิลชูเรื่องความเป็นส่วนตัวในโฆษณา แต่กลับไม่สนใจความเป็นส่วนตัวของพนักงานแต่อย่างใด</p>\n<p><img src=\"https://www.blognone.com/sites/default/files/externals/dbaaadc8bc1e93a1670a8340da415870.png\" /></p>\n<p>พนักงานแอปเปิล 2 รายยังยื่นเรื่องร้องเรียนต่อหน่วยงานคุ้มครองแรงงานของสหรัฐ (National Labor Relations Board - NLRB) ใน 2 ประเด็น คือ การปิดกั้นห้อง Slack เรื่องการจ่ายค่าจ้างไม่เท่าเทียม และการปฏิบัติตัวของหัวหน้างานที่ไม่เหมาะสม</p>\n<p>โฆษกของแอปเปิลแจ้งกับ BBC ว่าจะตรวจสอบปัญหาที่ร้องเรียนเข้ามา พร้อมยืนยันนโยบายว่าต้องการให้สภาพแวดล้อมการทำงานดีที่สุดต่อพนักงาน</p>\n<p>ที่มา - <a href=\"https://appletoo.us/letter/\">#AppleToo</a>, <a href=\"https://www.bbc.com/news/technology-58426226\">BBC</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/diversity\">Diversity</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5a4f1de14c0825e19b4ccdc0e1d7558ddeafda313ba6057b180e04525f100541","category":"Thai"}
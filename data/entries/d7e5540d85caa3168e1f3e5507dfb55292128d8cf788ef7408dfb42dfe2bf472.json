{"title":"สำนักงานลิขสิทธิ์สหรัฐฯ บอกแนวทางจดลิขสิทธิ์งานจาก AI - Prompt ที่ลงรายละเอียดต้องดูเป็นกรณี","link":"https://www.blognone.com/node/144396","date":1738203376000,"content":"<div><div><div><p>สำนักงานลิขสิทธิ์สหรัฐฯ (US Copyright Office - USCO) เผยแพร่รายงานฉบับที่ 2 เกี่ยวกับการให้ลิขสิทธิ์กับผลงานที่สร้างด้วย AI ซึ่ง<a href=\"https://www.blognone.com/node/133073\">ก่อนหน้านี้ USCO</a> ให้แนวทางว่างานที่สร้างด้วย AI อย่างเดียว ไม่สามารถจดลิขสิทธิ์ได้ ต้องมีมนุษย์ร่วมในการสร้างสรรค์ที่มากพอ</p>\n<p>ภาพรวมของรายงานนี้ USCO ยังคงแนวทางเหมือนเดิม โดย USCO ยกตัวอย่างกรณีผลงานจาก AI ที่ขอจดลิขสิทธิ์ซึ่งระบุว่าใช้ความคิดสร้างสรรค์ของมนุษย์มากพอ แต่มีประเด็นที่เป็นข้อขัดแย้ง</p>\n<p>กรณีแรกเป็นตัวอย่างที่ USCO ทำขึ้นเอง โดยใช้ Gemini สร้างรูปภาพแมวคาบไปป์ด้วย Prompt ที่กำหนดรายละเอียดเยอะมาก จึงอาจมองเป็นการกำหนดความสร้างสรรค์จากมนุษย์ แต่ USCO บอกว่ากรณีนี้ยังไม่สามารถให้ลิขสิทธิ์ได้ เพราะปรากฏผลลัพธ์ที่เกินจาก Prompt หลายอย่าง เช่น พันธุ์แมว ท่าทาง สีหน้า เครื่องแต่งกาย ซึ่งสิ่งเหล่านี้ AI ตัดสินใจเอง และหากทำซ้ำผลลัพธ์ก็จะไม่เหมือนเดิม</p>\n<p><img alt=\"No Description\" src=\"https://www.blognone.com/sites/default/files/externals/3375bfa5941a4a1d1cf6fb620f22b2ac.png\" /></p>\n<p>กรณีถัดมาเป็นงานที่ขอจดลิขสิทธิ์กับ USCO โดยใช้อินพุทผสมผสานคือ Prompt กับภาพร่างโดยมนุษย์ ซึ่งผู้สร้างสรรค์ระบุว่าผลลัพธ์สุดท้ายไม่มีมนุษย์มาเกี่ยวข้อง ผลงานนี้ USOC ให้ลิขสิทธิ์ แต่ระบุว่าคุ้มครองเฉพาะส่วนที่เกิดจากภาพร่างที่ไม่มีการแก้ไข ไม่รวมส่วนรายละเอียดที่เพิ่มมา</p>\n<p><img alt=\"No Description\" src=\"https://www.blognone.com/sites/default/files/externals/ab19d8c257c41afe49a857374f647958.png\" /></p>\n<p>USCO ยกตัวอย่างวิธีสร้างสรรค์ผลงานที่มีแนวโน้มเพิ่มขึ้น เพราะเครื่องมือสร้างรูปภาพจาก AI มีการพัฒนาไปมาก เช่น Midjourney สามารถแก้ไขภาพแบบระบุตำแหน่ง กำหนดวัตถุที่ใส่ลงไป กรณีแบบนี้<em>อาจ</em>ให้ลิขสิทธิ์ผลงานได้ ขึ้นอยู่ปริมาณการสร้างสรรค์ที่กำหนดโดยมนุษย์</p>\n<p><img alt=\"No Description\" src=\"https://www.blognone.com/sites/default/files/externals/05095bd7c853eda95a760b415573dc77.png\" /></p>\n<p>รายงานนี้ยังพูดถึงกรณีที่มีคำถามมากคืองานภาพยนตร์ วิดีโอ ที่ใช้ AI ช่วยแก้ไขผลงาน ซึ่ง USCO บอกว่าหากภาพรวมงานนั้นยังเป็นการสร้างสรรค์โดยมนุษย์ ลิขสิทธิ์ก็ให้ได้กับทั้งผลงาน ทั้งนี้ในรายงานไม่ได้พูดถึงประเด็นการตรวจสอบว่า AI นั้นผลิตขึ้นจากเนื้อหาที่มีลิขสิทธิ์หรือไม่ ซึ่งเป็นอีกหัวข้อ</p>\n<p>USCO บอกว่าแนวทางปัจจุบันของการให้ลิขสิทธิ์งานที่มี AI เกี่ยวข้อง ยังมีทั้งแบบทั้งหมดหรือบางส่วน หากงานนั้นมีเฉพาะ Prompt อย่างเดียว จะไม่มีลิขสิทธิ์ อย่างไรก็ตามแนวทางของแต่ละประเทศยังมีรายละเอียดที่แตกต่างกัน และเทคโนโลยีก็มีการพัฒนาอยู่ตลอด USCO จะตรวจสอบและปรับปรุงรายละเอียดต่อไป</p>\n<p>ที่มา: <a href=\"https://variety.com/2025/biz/news/copyright-ai-tools-filmmaking-studios-office-1236288969/\">Variety</a> และ <a href=\"https://ipwatchdog.com/2025/01/29/part-two-copyright-office-ai-report-says-creative-prompting-doesnt-constitute-authorship/id=185455/\">IP Watchdog</a></p>\n</div></div></div><div><div>Topics: </div><div><div><a href=\"/topics/copyright\">Copyright</a></div><div><a href=\"/topics/usa\">USA</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d7e5540d85caa3168e1f3e5507dfb55292128d8cf788ef7408dfb42dfe2bf472","category":"Thai"}
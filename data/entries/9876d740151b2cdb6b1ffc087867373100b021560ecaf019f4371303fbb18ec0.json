{"title":"อินเทลเปิดตัว Core Ultra พร้อมวางขาย ชิปชุดแรกมีรหัส H และ U, เปลี่ยนมาใช้เลข 3 หลัก","link":"https://www.blognone.com/node/137237","date":1702567888000,"content":"<div><div><div><p>อินเทลเปิดตัวซีพียูโน้ตบุ๊กรุ่นใหม่ Core Ultra หรือโค้ดเนม Meteor Lake <a href=\"https://www.blognone.com/node/135830\">ที่เคยประกาศข่าวไว้ก่อนหน้านี้</a> นอกจากการปรับแบรนด์ใหม่ครั้งใหญ่ในรอบหลายปี ยังใส่ชิป NPU สำหรับเร่งการประมวลผล AI และเป็นชิปรุ่นแรกที่ใช้กระบวนการ Intel 4 (EUV) รุ่นใหม่ล่าสุดของอินเทลด้วย</p>\n<p>Core Ultra ยังใช้เลขห้อยหลัง 5, 7, 9 แบบเดียวกับที่เราคุ้นเคย และมีตัวอักษรห้อยบอกการใช้พลังงานคือ H (28 วัตต์หรือสูงกว่า) ใช้จีพียู Arc กับ U (15 วัตต์หรือต่ำกว่า) ใช้จีพียู Intel Graphics สิ่งที่เปลี่ยนแปลงคือเลขประจำรุ่นซีพียูลดลงมาเหลือ 3 หลัก แทนระบบเลข 4 หลักแบบเดิม</p>\n<p>ซีพียูที่เปิดตัวในรอบนี้มีด้วยกัน 8 รุ่นย่อย สูงสุดคือ Core Ultra 7 165H และต่ำสุดคือ Core Ultra 5 125U และจะมีตามมาเพิ่มอีกชุดในไตรมาสแรกของปี 2024</p>\n<p><img alt=\"No Description\" src=\"https://www.blognone.com/sites/default/files/externals/ef533d9e6a7d269c3c4a912a556a42c5.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/39a777d104fd00b0608bbeb9526f8264.png\" /></p>\n<p><img alt=\"No Description\" src=\"https://www.blognone.com/sites/default/files/externals/28eec59d37e7e6dd355e7ad2a78d6841.jpg\" /></p>\n<p>สถาปัตยกรรมซีพียูของ Core Ultra แยกคอร์ตามขนาดคือ P-core และ E-core เหมือนเดิม แต่ปรับแต่งให้ประหยัดพลังงานมากขึ้น เช่น การเล่นวิดีโอ Netflix ตอนนี้ใช้แค่ E-core อย่างเดียว ช่วยลดพลังงานลง 25% เมื่อเทียบกับซีพียูเจนก่อนหน้า (Core Ultra 7 165H vs Core i7-1370P)</p>\n<p>สถาปัตยกรรมของคอร์ทั้งสองแบบก็เป็นเวอร์ชันใหม่ทั้งคู่ โดย P-core เป็น Redwood Cove ที่การใช้พลังงานดีขึ้น และ E-core เป็น Crestmont ที่ประสิทธิภาพดีขึ้นกว่าเดิม ตัวเลขของอินเทลเองบอกว่า ประสิทธิภาพซีพียู Core Ultra 7 165H ดีขึ้นจากรุ่นก่อน Core i7-1370P 8% และหากเทียบกับ AMD Ryzen 7840U ดีกว่ากัน 11% เมื่อเทียบการใช้พลังงานเท่ากัน</p>\n<p>Core Ultra รหัส H ยังมาพร้อมจีพียู Intel Arc ที่ดีขึ้นกว่ายุค 13th Gen เดิมมาก บางเกมอย่าง Baldur's Gate 3 ประสิทธิภาพดีขึ้นถึง 100% เทียบกับซีพียูรุ่นก่อน และสามารถเอาชนะจีพียู Radeon ใน Ryzen 7 7840U ได้เล็กน้อยในบางการทดสอบ</p>\n<p>ชิป NPU สำหรับเร่งความเร็ว AI เมื่อใช้ร่วมกับซีพียูและจีพียู มีสมรรถนะ 34 TeraOPS สามารถรันโมเดลอย่าง Stable Diffusion ได้ดีกว่ารุ่นเดิม 1.7 เท่า และรองรับการรันโมเดลยี่ห้อต่างๆ ผ่านเฟรมเวิร์ค OpenVINO ตัวอย่างคือการรัน LlaMa2-7B แบบโลคัลได้ในเครื่องพีซี</p>\n<p>ตอนนี้มีผู้ผลิตโน้ตบุ๊กทยอยเปิดตัวสินค้าที่ใช้ Core Ultra มาพร้อมกันแล้ว</p>\n<p>ที่มา - <a href=\"https://www.intel.com/content/www/us/en/newsroom/news/core-ultra-client-computing-news-1.html\">Intel</a>, <a href=\"https://download.intel.com/newsroom/2023/ai/ai-everywhere-2023/Intel-Core-Ultra-Processors-Media-Presentation.pdf\">Intel (PDF)</a></p>\n</div></div></div><div><div>Topics: </div><div><div><a href=\"/topics/core-ultra\">Core Ultra</a></div><div><a href=\"/topics/intel\">Intel</a></div><div><a href=\"/topics/core\">Core</a></div><div><a href=\"/topics/cpu\">CPU</a></div><div><a href=\"/topics/meteor-lake\">Meteor Lake</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9876d740151b2cdb6b1ffc087867373100b021560ecaf019f4371303fbb18ec0","category":"Thai"}
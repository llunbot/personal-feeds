{"title":"Judas เกมใหม่ของผู้สร้าง BioShock ออกเทรลเลอร์ใหม่ เกมเพลย์เน้นอิสระในการตัดสินใจ","link":"https://www.blognone.com/node/137994","date":1706798890000,"content":"<div><div><div><p>Ken Levine ผู้กำกับเกม BioShock และ BioShock Infinite ที่เงียบหายไปนาน <a href=\"https://www.blognone.com/node/131815\">เปิดตัวเกมใหม่ Judas ในปี 2022</a> ด้วยเทรลเลอร์ที่ดูไม่ค่อยรู้เรื่องนัก แล้วก็เงียบหายไปอีก</p>\n<p>ล่าสุดในงาน PlayStation Showcase เมื่อวานนี้ Levine และทีม Ghost Story Games เปิดตัวเทรลเลอร์ที่สองของ Judas ที่ดูรู้เรื่องมากขึ้น (อีกนิดนึง) พร้อมคำบรรยายเนื้อหาของเกมที่ละเอียดกว่าเดิม</p>\n<p>เนื้อเรื่องของ Judas เป็นเมืองในอวกาศชื่อ Mayflower ที่ถูกควบคุมด้วยหุ่นยนต์ ประชากรในเมืองพยายามจับผิด สอดแนมประชาชนคนอื่นๆ และผู้ปกครองเมืองพยายามดัดแปลงให้ Judas นางเอกของเรื่องกลายเป็น \"ประชาชนต้นแบบ\" (model citizen) ซึ่งเธอก็จะต้องพยายามลุกฮือขึ้นต่อสู้ทำลายโครงสร้างเหล่านี้</p>\n<p>Levine บอกว่าเกม Judas เน้นเรื่องคาแรกเตอร์เป็นอย่างมาก เช่นเดียวกับเกมที่ผ่านๆ มาของเขา แต่ของใหม่ใน Judas คือผู้เล่นมีอิสระในการเลือกเป็นมิตรหรือต่อสู้กับตัวละครอื่น ซึ่งการตัดสินใจเหล่านี้จะส่งผลต่อเนื้อเรื่องด้วย เขาบอกว่าระบบเกมเพลย์แบบนี้เป็นสิ่งที่ไม่เคยเห็นมาก่อนในเกมของเขา</p>\n<p>ตัวเกมเพลย์หลักยังเป็นเกมแนว FPS ที่มีทั้งอาวุธปืนและเวทย์มนตร์ เกมจะลงทั้ง PS5, Xbox, PC และยังไม่ประกาศช่วงเวลาวางขายเช่นเดิม</p>\n<p>ที่มา - <a href=\"https://blog.playstation.com/2024/01/31/new-judas-story-trailer-from-ghost-story-games-revealed/\">PlayStation Blog</a></p>\n<p><img alt=\"No Description\" src=\"https://www.blognone.com/sites/default/files/externals/fc91119d7a5baf993e1e39d00e2af78a.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/543316ffa37102b7fd62c0ffed1975cc.jpg\" /></p>\n</div></div></div><div><div>Topics: </div><div><div><a href=\"/topics/games\">Games</a></div><div><a href=\"/topics/bioshock\">BioShock</a></div><div><a href=\"/topics/ken-levine\">Ken Levine</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"faf78723201abedae408773619fa83e258189acc91a54a2d00d125c97a3d4632","category":"Thai"}
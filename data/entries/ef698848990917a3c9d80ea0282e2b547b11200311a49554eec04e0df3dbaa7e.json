{"title":"โตโยต้ากลับมาให้บริการรถยนต์ไร้คนขับในพาราลิมปิก หลังเพิ่มมาตรการความปลอดภัย","link":"https://www.blognone.com/node/124513","date":1630401402000,"content":"<div><div><div><p>โตโยต้า อธิบายสาเหตุของเหตุการณ์ <a href=\"https://www.blognone.com/node/124474\">รถยนต์ไร้คนขับชนนักกีฬาในพาราลิมปิก 2020</a> หลังสอบสวนอย่างละเอียดแล้ว</p>\n<p>จุดเกิดเหตุเป็นทางแยก (intersection) ในหมู่บ้านนักกีฬาที่มีคนเดินไปเดินมาอยู่ตลอดเวลา นักกีฬาที่ได้รับบาดเจ็บมีข้อจำกัดด้านการมองเห็น เดินอยู่คนเดียว และพยายามเดินข้ามแยกโดยที่ไม่ทราบว่ามีรถยนต์ไร้คนขับกำลังวิ่งอยู่</p>\n<p>ฝั่งของรถยนต์กำลังจะเลี้ยวขวาที่แยก ตรวจพบว่ามีคนอยู่ที่แยกจึงหยุดรถ จากนั้นพนักงานบนรถตรวจสอบสภาพแวดล้อมว่าปลอดภัยแล้วจึงเดินเครื่องอีกครั้งเพื่อมุ่งหน้าไปยังแยกและสั่งชะลอความเร็ว เซ็นเซอร์ของรถยนต์ตรวจเจอคนเดินมาที่แยกจึงเบรกอัตโนมัติ แต่ไม่ทัน จึงชนกับนักกีฬาเข้า</p>\n<p>พื้นที่บริเวณแยกมีเจ้าหน้าที่คอยเป็นไกด์อยู่ 2 คน แต่ไม่มีไฟจราจร โตโยต้ายอมรับว่าไม่มีวิธีการสื่อสารที่ดีระหว่างไกด์และพนักงานบนรถ และยอมรับว่าพนักงานบนรถยังไม่มีความเข้าใจความต้องการของนักกีฬาพาราลิมปิก ที่แตกต่างจากนักกีฬาโอลิมปิกเท่าที่ควร</p>\n<p>จากเหตุการณ์นี้ โตโยต้าและคณะกรรมการโอลิมปิก ได้เพิ่มมาตรการความปลอดภัยหลายอย่าง เช่น เพิ่มเสียงสัญญาณเตือนของรถให้ดังขึ้น ปรับวิธีการควบคุมรถกรณีพนักงานบนรถเข้ามาสั่งงานเอง เพิ่มจำนวนพนักงานบนรถ และจำนวนไกด์ที่ถนน และกลับมาให้บริการรถยนต์ไร้คนขับ e-Palette อีกครั้งในวันนี้ (31 สิงหาคม)</p>\n<p><img src=\"https://www.blognone.com/sites/default/files/externals/4002daeef20e3741cde3c73d5258c791.jpg\" /></p>\n<p>ที่มา - <a href=\"https://global.toyota/en/newsroom/corporate/35956185.html\">Toyota</a></p>\n</div></div></div><div><div>Topics: </div><div><div><a href=\"/topics/toyota\">Toyota</a></div><div><a href=\"/topics/self-driving-car\">Self-Driving Car</a></div><div><a href=\"/topics/safety\">Safety</a></div><div><a href=\"/topics/olympic\">Olympic</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ef698848990917a3c9d80ea0282e2b547b11200311a49554eec04e0df3dbaa7e","category":"Thai"}
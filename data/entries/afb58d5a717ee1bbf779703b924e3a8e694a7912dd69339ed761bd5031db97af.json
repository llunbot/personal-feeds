{"title":"From the River to the Sea","link":"https://markpeak.net/from-the-river-to-the-sea/","date":1699333781000,"content":"<p><em>ภาพแผนที่ภูมิประเทศจาก </em><a href=\"https://www.loc.gov/resource/g8302gm.gct00264/?sp=23&amp;r=-0.198,-0.052,1.366,0.7,0\"><em>Library of Congress</em></a></p>\n<p>หลังจากตามข่าวเรื่องอิสราเอล-ปาเลสไตน์มาพอสมควร แกนหลักหนึ่งในความขัดแย้งรอบนี้คือประโยคที่ว่า “<a href=\"https://en.wikipedia.org/wiki/From_the_river_to_the_sea\">From the River to the Sea</a>” ซึ่งเป็นสโลแกนที่ชาวปาเลสไตน์และผู้สนับสนุนปาเลสไตน์ใช้กันในการประท้วงตามเมืองใหญ่ทั่วโลก เลยเกิดความสงสัยว่าประโยคนี้คืออะไร ความหมายจริงๆ ของมันคืออะไรกันแน่</p>\n<p>ตัวประโยคมาจากภาษาอารบิกว่า من النهر إلى البحر ซึ่งแปลเป็นภาษาอังกฤษได้ว่า From the River to the Sea</p>\n<p>ส่วนสโลแกนทางการเมืองที่ใช้กันแบบเต็มๆ คือ “From the river to the sea, Palestine will be free”</p>\n<p>ความหมายของคำว่า river หมายถึงแม่น้ำจอร์แดน (Jordan river) ซึ่งเป็นพรมแดนธรรมชาติระหว่างรัฐอิสราเอล/ปาเลสไตน์ (ตรง West Bank ซึ่งคำนี้ก็คือฝั่งตะวันตกของแม่น้ำจอร์แดน) กับประเทศจอร์แดน โดยแม่น้ำจอร์แดนไหลไปลงทะเลสาบเดดซี ซึ่งเป็นพรมแดนของอิสราเอลกับจอร์แดนเช่นกัน พื้นที่รอบๆ แม่น้ำตรงนี้เรียกกันว่า Jordan Valley</p>\n<p>ส่วนคำว่า sea คือทะเลเมดิเตอร์เรเนียน (Mediterranean Sea) ตรงชายฝั่งด้านตะวันตกของอิสราเอลทั้งหมด</p>\n<p>ดังนั้น From the River to the Sea มีความหมายในเชิงกายภาพถึงพื้นที่ประเทศอิสราเอล/ปาเลสไตน์ในปัจจุบันทั้งหมด (combined area) นั่นเอง</p>\n<div><img src=\"https://markpeak.net/wp-content/uploads/2023/11/jordan-river.jpg\" width=\"928\" height=\"691\" srcset=\"https://markpeak.net/wp-content/uploads/2023/11/jordan-river.jpg 928w, https://markpeak.net/wp-content/uploads/2023/11/jordan-river-300x223.jpg 300w, https://markpeak.net/wp-content/uploads/2023/11/jordan-river-768x572.jpg 768w, https://markpeak.net/wp-content/uploads/2023/11/jordan-river-700x521.jpg 700w\" /><p>ภาพจาก <a href=\"https://www.theguardian.com/world/2023/oct/31/from-the-river-to-the-sea-where-does-the-slogan-come-from-and-what-does-it-mean-israel-palestine\">The Guardian</a></p></div>\n<p>ส่วนประโยคนี้จะมีความหมายในเชิงการเมืองอย่างไร คงขึ้นกับว่าใครเป็นคนพูด และใครเป็นคนตีความ</p>\n<p>ประโยคนี้เริ่มใช้ครั้งแรกโดยขบวนการปลดปล่อยปาเลสไตน์ (PLO) ที่เริ่มก่อตั้งในปี 1964 ซึ่งมีความหมายในทางการเมืองมาตั้งแต่ต้น ว่าต้องการทวงคืนพื้นที่เดิมของปาเลสไตน์ “ทั้งหมด” ก่อนก่อตั้งรัฐอิสราเอล</p>\n<p>แต่เมื่อภายหลัง PLO ปรับเป้าหมายการทวงคืนพื้นที่ลง มาเป็นการอยู่ร่วมกับอิสราเอลให้ได้ กลุ่มฮามาสที่ก่อตั้งในภายหลังคือปี 1988 และมีมุมมองต่างจาก PLO จึงรับสืบทอดอุดมการณ์ดั้งเดิม คือทวงคืนพื้นที่ของปาเลสไตน์คืน</p>\n<p>ประโยคนี้มีความหมายหลากหลายขึ้นกับการตีความ บ้างก็ว่าหมายถึงการมีรัฐเดียวในเชิงกายภาพ แต่หลายเชื้อชาติอยู่ร่วมกัน บ้างก็ตีความไปอีกสุดทางคือความหมายในเชิงก่อการร้าย ที่หมายถึงการกำจัดชาวอิสราเอลทั้งหมดออกไปจากพื้นที่นี้</p>\n<p>การใช้งานประโยคนี้ขยายไปไกลทั่วโลก อย่างเมื่อไม่นานมานี้ Andy McDonald ส.ส. อังกฤษจากพรรคแรงงาน หยิบประโยคนี้ไปพูดในงานประท้วงสนับสนุนปาเลสไตน์ จนถูกขับพ้นจากพรรค (<a href=\"https://www.theguardian.com/world/2023/oct/31/from-the-river-to-the-sea-where-does-the-slogan-come-from-and-what-does-it-mean-israel-palestine\">Guardian</a>)</p>\n<p>อีกประเด็นที่น่าสนใจคือ ฝั่งอิสราเอลเองก็ใช้งานประโยคแบบเดียวกันนี้ (ซึ่งนำมาจากคัมภีร์ไบเบิล) โดยพรรค <a href=\"https://en.wikipedia.org/wiki/Likud\">Likud Party</a> ของนายกรัฐมนตรีเบนจามิน เนทันยาฮู คนปัจจุบัน (ก่อตั้งปี 1977) มีภารกิจระบุไว้ในธรรมนูญพรรคว่า “between the Sea and the Jordan there will only be Israeli sovereignty” ก็เรียกได้ว่าเป็นพื้นที่เดียวกัน บรรยายแบบเดียวกัน แต่คนละมุมมองนั่นเอง</p>\n<p>ข้อมูลเพิ่มเติม <a href=\"https://www.theguardian.com/world/2023/oct/31/from-the-river-to-the-sea-where-does-the-slogan-come-from-and-what-does-it-mean-israel-palestine\">Guardian</a>, <a href=\"https://www.aljazeera.com/news/2023/11/2/from-the-river-to-the-sea-what-does-the-palestinian-slogan-really-mean\">Al Jazeera</a></p>The post <a href=\"https://markpeak.net/from-the-river-to-the-sea/\">From the River to the Sea</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"afb58d5a717ee1bbf779703b924e3a8e694a7912dd69339ed761bd5031db97af","category":"Thai"}
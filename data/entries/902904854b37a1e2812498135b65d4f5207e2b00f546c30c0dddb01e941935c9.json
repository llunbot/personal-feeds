{"title":"Start11 ขออาสาแก้ปัญหา สำหรับคนที่ขัดใจ Start Menu ของ Windows 11 ปรับแต่งไม่ได้","link":"https://www.blognone.com/node/125087","date":1633362450000,"content":"<div><div><div><p>การเปลี่ยนแปลงของ Windows 11 ที่เห็นได้ชัดเจนที่สุดย่อมหนีไม่พ้น Start Menu ที่ย้ายมาอยู่ตรงกลาง (ย้ายไปชิดขอบซ้ายได้) แต่ส่วนอื่นๆ ของ Start Menu และ Task Bar กลับปรับแต่งได้ไม่มากนักเมื่อเทียบกับ Windows 10 แถมยังถูกตัดฟีเจอร์ออกไปอีกพอสมควร (เช่น Live Tiles) ซึ่งผู้ใช้ Windows 10 จำนวนไม่น้อยย่อมขัดใจเมื่ออัพเกรดมาเป็น Windows 11</p>\n<p>ไมโครซอฟท์ยังไม่ได้ออกมาพูดถึงแผนว่าจะปรับเปลี่ยน Start Menu อย่างไรในอนาคต ทางออกของเรื่องนี้อาจเป็นโปรแกรมปรับแต่งอย่าง Start11 ของบริษัท Stardock ที่สร้างชื่อมาตั้งแต่ Start8 ในยุค Windows 8 ที่มีปัญหาเรื่อง Start Menu/Screen เช่นกัน</p>\n<p><img src=\"https://www.blognone.com/sites/default/files/externals/da00b94b10c681b88135832371d3c44e.jpg\" /></p>\n<p>Stardock ออกมาประกาศล่วงหน้าแล้วว่า Start11 จะออกเวอร์ชันใหม่ในวันที่ 7 ตุลาคมนี้ หลัง Windows 11 ออกอย่างเป็นทางการ 2 วัน</p>\n<p>ความสามารถของ Start11 ก็ครบถ้วน ผู้ใช้สามารถปรับตำแหน่งของ Task Bar ได้อย่างอิสระ จะวางชิดขอบบนหรือขอบข้างก็ไม่มีปัญหา ส่วนตัว Start Menu ก็เลือกได้ทุกแบบตั้งแต่ย้อนไปใช้รุ่นคลาสสิคของ Windows 7, แบบมี Live Tiles ของ Windows 10 หรือจะเป็นแบบใหม่ของ Windows 11 แต่ปรับแต่งเพิ่มเองก็ได้อีกเหมือนกัน</p>\n<p>Start11 วางขายในราคาน่ารักที่ 4.99 ดอลลาร์</p>\n<p><img src=\"https://www.blognone.com/sites/default/files/externals/ee440df1afa2e776dc51e4d79ae14478.png\" /></p>\n<p>ที่มา - <a href=\"https://www.stardock.com/news/507116/start11s-next-major-update-releases-on-october-7th\">Stardock</a></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/user-interface\">User Interface</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"902904854b37a1e2812498135b65d4f5207e2b00f546c30c0dddb01e941935c9","category":"Thai"}
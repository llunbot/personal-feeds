{"title":"ไมโครซอฟท์หารือบริษัทความปลอดภัย พัฒนาช่องทางนอกเคอร์เนล ป้องกันปัญหาแบบ CrowdStrike","link":"https://www.blognone.com/node/141980","date":1726191715000,"content":"<div><div><div><p>David Weston รองประธานฝ่ายความปลอดภัยระบบปฏิบัติการของไมโครซอฟท์ เปิดเผยรายละเอียด<a href=\"https://www.blognone.com/node/141611\">งานประชุม Windows Endpoint Security Ecosystem</a> ที่เชิญบริษัทความปลอดภัยหลายรายเข้าร่วม เพื่อป้องกันปัญหากรณี CrowdStrike ไม่ให้เกิดขึ้นอีก</p>\n<p>บริษัทความปลอดภัยที่เข้าร่วมและเปิดเผยชื่อ ได้แก่ Broadcom (เจ้าของปัจจุบันของ <a href=\"https://www.blognone.com/node/113005\">Symantec Enterprise</a>), CrowdStrike, ESET, SentinelOne, Sophos, Trellix (<a href=\"https://www.blognone.com/node/126774\">ชื่อใหม่ของ McAfee Enterprise + FireEye</a>), Trend Micro โดยบริษัทกลุ่มนี้เป็นสมาชิกของโครงการ Microsoft Virus Initiative (MVI) อยู่ก่อนแล้ว</p>\n<p>ข้อสรุปของการประชุม แบ่งแผนงานออกเป็นระยะสั้นและระยะยาว</p>\n<p><strong>แผนระยะสั้น</strong></p>\n<ul>\n<li>มีแนวปฏิบัติการดีพลอยโค้ดอย่างปลอดภัย <strong>Safe Deployment Practices (SDP)</strong> เช่น การทยอยปล่อยอัพเดตให้ผู้ใช้ทีละกลุ่มแยกเป็น ring เพื่อให้สามารถหยุดอัพเดตได้หากเจอปัญหา เป็นต้น บริษัทในกลุ่มมักเจอปัญหาและความท้าทายคล้ายๆ กัน จึงสามารถแชร์ข้อมูลและประสบการณ์ระหว่างกันได้ ตอนนี้มีบางบริษัทเปิดเอกสาร SDP ออกสู่สาธารณะแล้ว เช่น <a href=\"https://techcommunity.microsoft.com/t5/microsoft-defender-for-endpoint/microsoft-defender-for-endpoint-s-safe-deployment-practices/ba-p/4220342\">Microsoft</a>, <a href=\"https://news.sophos.com/en-us/2024/08/15/content-updates-and-product-architecture-sophos-endpoint/\">Sophos</a>, <a href=\"https://success.trendmicro.com/en-US/solution/KA-0017130\">Trend Micro</a></li>\n<li>นอกจากการแชร์ SDP ระหว่างกัน บริษัทที่เข้าร่วมยังจะร่วมทดสอบซอฟต์แวร์ชิ้นสำคัญๆ, ทดสอบความเข้ากันได้ (joint compatibility testing) และกระบวนการตอบสนอง-กู้ระบบเมื่อเจอปัญหา</li>\n</ul>\n<p><strong>แผนระยะยาว</strong></p>\n<ul>\n<li>บริษัทพาร์ทเนอร์ MVI ขอให้ไมโครซอฟท์เปิดช่องทางความปลอดภัยที่รันนอก kernel mode และได้หารือถึง requirement และความท้าทายทางเทคนิคหลายอย่าง เช่น ประสิทธิภาพการทำงานนอก kernel mode, แนวทางการทำงานของเซ็นเซอร์วัดข้อมูลความปลอดภัย</li>\n<li>หลังจากนี้ ไมโครซอฟท์จะกลับไปออกแบบและพัฒนาแพลตฟอร์มความปลอดภัยใหม่ และกลับมาขอความเห็นจากบริษัทพาร์ทเนอร์ต่อ</li>\n</ul>\n<p>ที่มา - <a href=\"https://blogs.windows.com/windowsexperience/2024/09/12/taking-steps-that-drive-resiliency-and-security-for-windows-customers/\">Microsoft</a></p>\n<p>ภาพตัวอย่าง SDP ของไมโครซอฟท์ ที่ใช้กับ Microsoft Defender for Endpoint ในปัจจุบัน</p>\n<p><img alt=\"No Description\" src=\"https://www.blognone.com/sites/default/files/externals/41189ab751f510fa3849f6b073786e1c.jpg\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/crowdstrike\">CrowdStrike</a></div><div><a href=\"/topics/security\">Security</a></div><div><a href=\"/topics/windows\">Windows</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b641231488415ea7d78cf127c4c3f282e7d7291011532a2a01d4a1b260297f90","category":"Thai"}
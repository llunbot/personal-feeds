{"title":"Intel จับมือ AMD ตั้งกลุ่มพัฒนาสถาปัตยกรรม x86 ร่วมกัน ผนึกกำลังสู้ Arm","link":"https://www.blognone.com/node/142579","date":1729040216000,"content":"<div><div><div><p>Intel และ AMD ประกาศตั้งกลุ่ม <strong>x86 Ecosystem Advisory Group</strong> เชิญบริษัทผู้ผลิตพีซี เซิร์ฟเวอร์ และคลาวด์ เข้ามาช่วยผลักดันสถาปัตยกรรมซีพียู x86 ให้ก้าวหน้าต่อไป</p>\n<p>Intel และ AMD บอกว่าสถาปัตยกรรม x86 เป็นรากฐานของโลกคอมพิวเตอร์มานาน 4 ทศวรรษ แต่ตอนนี้ตลาดคอมพิวเตอร์เปลี่ยนไปมาก มีรูปแบบการทำงานใหม่ๆ อย่างการรัน AI, การวางชิปแบบ custom chiplet, การวางแพ็กเกจชิปแบบ 3D ฯลฯ จึงจำเป็นต้องหาแนวทางการผลักดัน x86 ต่อไปในอนาคต</p>\n<p>บริษัทที่เข้าร่วมได้แก่ Broadcom (ในฐานะเจ้าของ VMware), Dell Technologies, Google Cloud, HPE, HP, Lenovo, Meta, Microsoft, Oracle, Red Hat และเชิญระดับบุคคล 2 คนคือ Linus Torvalds และ Tim Sweeney แห่ง Epic Games บริษัทเหล่านี้จะให้ความเห็นต่อ Intel และ AMD ว่าควรพัฒนา x86 ต่อไปอย่างไร</p>\n<p><img alt=\"No Description\" src=\"https://www.blognone.com/sites/default/files/externals/91bf98972e23deb73a07422cb107e2ec.jpg\" /></p>\n<p>แนวทางการพัฒนา x86 นั้นพูดไว้กว้างๆ ว่าต้องการรวมชุดคำสั่งและสถาปัตยกรรมย่อยของ x86 เข้าด้วยกัน (a more unified set of instructions) และขยายการใช้งานในทุกรูปแบบ ตั้งแต่คลาวด์ ศูนย์ข้อมูล ไปจนถึงอุปกรณ์ฝังตัว โดยยังรักษาความเข้ากันได้ของฮาร์ดแวร์และซอฟต์แวร์เอาไว้</p>\n<p>ทั้งสองบริษัทบอกว่าแม้ว่า Intel กับ AMD เป็นคู่แข่งโดยตรงระหว่างกัน แต่ก็มีความร่วมมือระหว่างกันมาโดยตลอด เช่น PCI, PCIe, ACPI, USB ซึ่งความร่วมมือเหล่านี้ก็ช่วยผลักดันวงการคอมพิวเตอร์ไปข้างหน้า</p>\n<p>เว็บไซต์ Tom's Hardware ชี้ว่าประกาศนี้จะมีผลต่อการออกแบบสถาปัตยกรรมชุดคำสั่ง (ISA หรือ instruction set architecture) ของแต่ละค่าย ที่ก่อนหน้านี้ต่างคนต่างทำและใช้ร่วมกันไม่ได้ (ตัวอย่างคือ <a href=\"https://www.blognone.com/node/133922\">Intel มี X86S</a> ส่วน AMD เสนอ Supervisor Entry Extensions ที่ทำเรื่องเดียวกัน) ในอีกทาง x86 เองก็เริ่มเจอคู่แข่งหน้าใหม่ๆ ทั้ง Arm และ RISC-V ที่กินตลาดเดิมของ x86 มาเรื่อยๆ ทั้งฝั่งไคลเอนต์และศูนย์ข้อมูล ทำให้ทั้ง Intel และ AMD ต้องหันมาร่วมมือกันเองมากขึ้น</p>\n<p>ที่มา - <a href=\"https://www.amd.com/en/newsroom/press-releases/2024-10-15-intel-and-amd-form-x86-ecosystem-advisory-group-to-accelerate.html\">AMD</a>, <a href=\"https://www.intel.com/content/www/us/en/newsroom/news/october-2024-intel-news.html#gs.g6k7pg\">Intel</a>, <a href=\"https://www.tomshardware.com/pc-components/cpus/intel-and-amd-forge-x86-ecosystem-advisory-group-that-aims-to-ensure-a-unified-isa-moving-forward\">Tom's Hardware</a></p>\n<p>ภาพที่หาดูได้ยากคือ ซีอีโอของทั้งสองบริษัทมาถ่ายคู่กัน</p>\n<p><img alt=\"No Description\" src=\"https://www.blognone.com/sites/default/files/externals/0a7f5007aff9b11e403b1d57be07e7e6.jpg\" /></p>\n<blockquote><p>Today, in partnership with <a href=\"https://twitter.com/intel?ref_src=twsrc%5Etfw\">@intel</a>, we announced the creation of the x86 ecosystem advisory group, bringing together technology leaders to shape the future of the world’s most widely used computing architecture. Learn more: <a href=\"https://t.co/5ZNqDfuK00\">https://t.co/5ZNqDfuK00</a> <a href=\"https://t.co/zqa5vFvjxs\">pic.twitter.com/zqa5vFvjxs</a></p>\n<p>— AMD (@AMD) <a href=\"https://twitter.com/AMD/status/1846236984777338948?ref_src=twsrc%5Etfw\">October 15, 2024</a></p></blockquote>\n<blockquote><p>Intel and <a href=\"https://twitter.com/AMD?ref_src=twsrc%5Etfw\">@AMD</a> are creating an x86 advisory group to evolve x86 with founding member ecosystem partners <a href=\"https://twitter.com/Broadcom?ref_src=twsrc%5Etfw\">@Broadcom</a>, <a href=\"https://twitter.com/DellTech?ref_src=twsrc%5Etfw\">@DellTech</a>, <a href=\"https://twitter.com/googlecloud?ref_src=twsrc%5Etfw\">@GoogleCloud</a>, <a href=\"https://twitter.com/HPE?ref_src=twsrc%5Etfw\">@HPE</a>, <a href=\"https://twitter.com/HP?ref_src=twsrc%5Etfw\">@HP</a>, <a href=\"https://twitter.com/Lenovo?ref_src=twsrc%5Etfw\">@Lenovo</a>, <a href=\"https://twitter.com/Meta?ref_src=twsrc%5Etfw\">@Meta</a>, <a href=\"https://twitter.com/Microsoft?ref_src=twsrc%5Etfw\">@Microsoft</a>, <a href=\"https://twitter.com/Oracle?ref_src=twsrc%5Etfw\">@Oracle</a>, <a href=\"https://twitter.com/RedHat?ref_src=twsrc%5Etfw\">@RedHat</a>, <a href=\"https://twitter.com/Linus__Torvalds?ref_src=twsrc%5Etfw\">@Linus__Torvalds</a> and <a href=\"https://twitter.com/TimSweeneyEpic?ref_src=twsrc%5Etfw\">@TimSweeneyEpic</a>.Learn more. <a href=\"https://t.co/sRn32x8IlI\">https://t.co/sRn32x8IlI</a> <a href=\"https://t.co/QMt3novCIf\">pic.twitter.com/QMt3novCIf</a></p>\n<p>— Intel News (@intelnews) <a href=\"https://twitter.com/intelnews/status/1846235988277842148?ref_src=twsrc%5Etfw\">October 15, 2024</a></p></blockquote>\n</div></div></div><div><div>Topics: </div><div><div><a href=\"/topics/x86\">x86</a></div><div><a href=\"/topics/intel\">Intel</a></div><div><a href=\"/topics/amd\">AMD</a></div><div><a href=\"/topics/cpu\">CPU</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"00e5d2f4706bc3f4479b54d5120f5203548b714453b2c58bc3ffffa0f60c2bd6","category":"Thai"}
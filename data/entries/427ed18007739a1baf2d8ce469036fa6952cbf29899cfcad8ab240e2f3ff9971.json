{"title":"ภาษา Rust มีเอกสารสเปกอย่างเป็นทางการ ยกมาจาก Ferrocene Language Specification","link":"https://www.blognone.com/node/145589","date":1743492586000,"content":"<div><div><div><p>ความเคลื่อนไหวน่าสนใจในวงการภาษา Rust นั่นคือ โครงการ Rust รองรับสเปกการเขียนโปรแกรม Ferrocene Language Specification (FLS) ส่งผลให้ภาษา Rust มีเอกสารสเปกของภาษาเป็นครั้งแรก</p>\n<p>อ่านแล้วอาจสับสนอยู่บ้าง ต้องเท้าความก่อนว่า ภาษา Rust เกิดขึ้นในปี 2015 แม้ได้รับความนิยมแพร่หลายตลอด 10 ปี แต่ตัวโครงการ Rust ไม่เคยมีเอกสารสเปกของภาษาอย่างเป็นทางการ (official language specification) มาก่อน ซึ่งแปลว่าหากมีคนสร้างคอมไพเลอร์ Rust ขึ้นมาใหม่ อาจมีพฤติกรรมบางอย่างที่แตกต่างไปจากคอมไพเลอร์ของโครงการ Rust เอง</p>\n<p>ในช่วงก่อนหน้านี้ มีบริษัทชื่อ <a href=\"https://ferrous-systems.com/\">Ferrous Systems</a> จากเยอรมนี ให้บริการเทรนนิ่ง-ให้คำปรึกษาเกี่ยวกับ Rust รวมถึงพัฒนาเครื่องมือคอมไพเลอร์ของตัวเองชื่อ <a href=\"https://ferrocene.dev/en/\">Ferrocene</a> สำหรับตลาดลูกค้าภาคอุตสาหกรรม และสร้างเอกสารสเปกขึ้นมาโดยใช้ชื่อว่า <a href=\"https://spec.ferrocene.dev/\">Ferrocene Language Specification (FLS)</a> ในปี 2022</p>\n<p>การที่ Rust ไม่เคยมีเอกสารสเปกอย่างเป็นทางการ และ FLS กลายเป็นเอกสารสเปกเพียงชิ้นเดียวในตลาด ทำให้มันกลายเป็นเอกสารที่ถูกอ้างอิงสูง ทางโครงการ Rust จึงเข้ามาเจรจากับ Ferrous Systems เพื่อจะได้ไม่ต้องมีเอกสารสเปก 2 ชุดให้สับสนเปล่าๆ</p>\n<p>ข่าวนี้คือบริษัท Ferrous Systems ตัดสินใจยกเอกสาร FLS ให้เป็นของโครงการ Rust โดยจะเหลือแค่ชื่อย่อ \"FLS\" ไม่ใช้ชื่อเต็มที่มีคำว่า Ferrocene แล้วเพื่อความสับสน หลังจากนี้ไปทีมงาน Rust จะนำเอกสาร FLS ไปโฮสต์ไว้บนเว็บของ Rust เอง และปรับปรุงเอกสารชุดนี้ให้กลายเป็นสเปกอย่างเป็นทางการของ Rust ต่อไป</p>\n<p>ที่มา - <a href=\"https://rustfoundation.org/media/ferrous-systems-donates-ferrocene-language-specification-to-rust-project/\">Rust Foundation</a>, <a href=\"https://blog.rust-lang.org/2025/03/26/adopting-the-fls.html\">Rust Blog</a>, <a href=\"https://thenewstack.io/rust-gets-its-missing-piece-official-spec-finally-arrives/\">The New Stack</a></p>\n<p><img alt=\"No Description\" src=\"https://www.blognone.com/sites/default/files/externals/b234fd89356c860af682e24b8c143cd2.png\" /></p>\n</div></div></div><div><div>Topics: </div><div><div><a href=\"/topics/rust\">Rust</a></div><div><a href=\"/topics/programming\">Programming</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"427ed18007739a1baf2d8ce469036fa6952cbf29899cfcad8ab240e2f3ff9971","category":"Thai"}
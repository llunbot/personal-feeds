{"title":"Chrome 113 ออกแล้ว เปิดใช้ WebGPU API กราฟิกตัวใหม่ของ W3C เป็นค่าดีฟอลต์","link":"https://www.blognone.com/node/133677","date":1683096107000,"content":"<div><div><div><p>Chrome ออกเวอร์ชัน 113 มีการเปลี่ยนแปลงสำคัญสองอย่าง อย่างแรกคือ ใช้ไลบรารี libaom 3.6 เวอร์ชันใหม่ ทำให้เข้ารหัสวิดีโอแบบ AV1 ด้วยซีพียูได้เร็วขึ้น มีประโยชน์เวลาวิดีโอคอลล์ผ่านเว็บ (เช่น Google Meet) บนเครื่องส่วนใหญ่ที่ยังไม่รองรับ AV1 ด้วยจีพียูกัน</p>\n<p>อย่างที่สองคือเปิดใช้ WebGPU เป็นค่าดีฟอลต์ เทคโนโลยี WebGPU เป็น API กราฟิกตัวใหม่ของ W3C ที่เปิดทางให้เบราว์เซอร์สามารถเรียก API กราฟิกของระบบปฏิบัติการ (เช่น Vulkan, Direct3D, Metal) ได้โดยตรง มันถูกพัฒนาขึ้นมาเพื่อทดแทน WebGL ของเดิมที่เป็นการพอร์ต OpenGL ES มาอยู่บนเว็บ เปิดทางให้เบราว์เซอร์เข้าถึงจีพียูได้เต็มรูปแบบ</p>\n<p>WebGPU ออกสเปกเวอร์ชันแรกมาตั้งแต่ปี 2021 และ <a href=\"https://www.blognone.com/node/124925\">Chrome รองรับมาตั้งแต่เวอร์ชัน 93</a> ตอนนี้ก็พร้อมใช้งานเปิดเป็นค่าดีฟอลต์แล้ว ซึ่งเราคงได้เห็นเบราว์เซอร์สาย Chromium ตัวอื่นๆ ทยอยเปิดใช้ตามกันต่อไป รวมถึง Firefox และ Safari ที่กำลังพัฒนาฟีเจอร์นี้เช่นกัน</p>\n<p>ใน Chrome 133 เปิดใช้งาน WebGPU บน 3 ระบบปฏิบัติการคือ ChromeOS (ต้องเป็นเครื่องที่รองรับ Vulkan), Windows (ต้องรองรับ Direct3D 12) และ macOS ส่วนระบบปฏิบัติการอื่นๆ รวมถึง Android/Linux จะตามมาในอนาคต</p>\n<p>ที่มา - <a href=\"https://www.phoronix.com/news/Chrome-113-Released\">Phoronix</a>, <a href=\"https://developer.chrome.com/blog/webgpu-release/\">Chrome Developer</a></p>\n<p><img src=\"https://www.phoronix.net/image.php?id=2023&amp;image=google_webgpu\" alt /></p>\n</div></div></div><div><div>Topics: </div><div><div><a href=\"/topics/chrome\">Chrome</a></div><div><a href=\"/topics/browser\">Browser</a></div><div><a href=\"/topics/graphic\">Graphic</a></div><div><a href=\"/topics/api\">API</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"df56c42b551832a38f7a457d54c5f0fbe52de07e9c22e8cf0062de9f1e67807f","category":"Thai"}
{"title":"[ลือ] Amazon สนใจเข้าธุรกิจโอเปอเรเตอร์ MVNO ให้บริการสมาชิก Prime ในราคาถูก","link":"https://www.blognone.com/node/134152","date":1685832544000,"content":"<div><div><div><p>Bloomberg รายงานว่า Amazon กำลังสนใจเข้าสู่ตลาดโอเปอเรเตอร์มือถือในสหรัฐ แต่เป็นรูปแบบ MVNO ที่ไม่มีเครือข่ายของตัวเอง เจรจาเช่าเครือข่ายกับ AT&amp;T, Verizon, T-Mobile, Dish Network แทน</p>\n<p>แนวทางของ Amazon คือให้บริการเครือข่ายมือถือกับสมาชิก Amazon Prime เท่านั้น ตั้งเป้าให้ราคาถูกราว 10 ดอลลาร์ หรืออาจฟรีด้วยซ้ำสำหรับสมาชิกบางรายที่ใช้จ่ายบนแพลตฟอร์มเยอะๆ</p>\n<p>ตอนนี้ Amazon คิดค่าสมาชิก Prime ปีละ 139 ดอลลาร์ แลกกับสิทธิประโยชน์อย่างการส่งฟรี, บริการวิดีโอสตรีมมิ่ง, ฟังเพลงสตรีมมิ่ง ฯลฯ บริษัทมีสมาชิก Prime ประมาณ 167 ล้านคน</p>\n<p>การทำธุรกิจ MVNO ไม่ใช่เรื่องง่ายนัก กูเกิลมีบริการ Google Fi ที่เช่าเครือข่าย T-Mobile มานานพอสมควรแล้ว แต่ยังมีสมาชิกราว 2 ล้านรายเท่านั้น อย่างไรก็ตาม การที่ Amazon มีฐานสมาชิก Prime จำนวนมหาศาลและที่ผ่านมาพร้อมลดราคาเรียกลูกค้าในช่วงแรก ก็ทำให้คาดกันว่า Amazon อาจเป็นตัวพลิกเกมในธุรกิจโทรคมนาคมสหรัฐ ที่โอเปอเรเตอร์ดั้งเดิมอาจเสียลูกค้ารายย่อยไป แต่ได้ค่าเช่าเครือข่ายแบบ wholesale มาแทน</p>\n<p>ที่มา - <a href=\"https://www.bloomberg.com/news/articles/2023-06-02/amazon-talking-with-verizon-dish-t-mobile-to-offer-mobile-with-prime#xj4y7vzkg\">Bloomberg</a></p>\n<p><img src=\"https://assets.aboutamazon.com/dims4/default/55bd59b/2147483647/strip/true/crop/1600x901+0+83/resize/1320x743!/format/webp/quality/90/?url=https%3A%2F%2Famazon-blogs-brightspot.s3.amazonaws.com%2Fc3%2F15%2F202c3f54402da5128d962a969b02%2Famazon-nashville-3.jpg\" alt /></p>\n<p>ภาพจาก <a href=\"https://www.aboutamazon.com/news/job-creation-and-investment/take-a-sneak-peek-inside-amazon-nashville\">Amazon</a></p>\n</div></div></div><div><div>Topics: </div><div><div><a href=\"/topics/amazon-prime\">Amazon Prime</a></div><div><a href=\"/topics/amazon\">Amazon</a></div><div><a href=\"/topics/mvno\">MVNO</a></div><div><a href=\"/topics/telecom\">Telecom</a></div><div><a href=\"/topics/rumors\">Rumors</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b4ac69c25fe3366d1677ad1a589f0039a928d423d36faf2dcafb92ec3430ed26","category":"Thai"}
{"title":"จีนออกกฎเข้ม! ให้เด็กเล่นเกมได้ไม่เกิน 15 ชั่วโมงต่อเดือนในช่วงปิดเทอม","link":"https://www.blognone.com/node/144064","date":1736600061000,"content":"<div><div><div><p>ล่าสุด หน่วยกำกับดูแลของจีนออกมาจำกัดเวลาเล่นเกมของเด็ก ให้อยู่ที่ 15 ชั่วโมงต่อเดือน ในช่วงปิดเทอม โดยอ้างว่าที่ออกกฎเช่นนี้ก็เพื่อป้องกันไม่ให้เด็กติดเกม</p>\n<p>ทั้ง Tencent Holdings และ NetEase สองค่ายยักษ์ใหญ่ผู้ผลิตเกมของจีนก็ออกมาขานรับนโยบายเรียบร้อย โดย Tencent ระบุไว้เมื่อวันพฤหัสบดีที่ผ่านมาว่า เด็กที่มีอายุต่ำกว่า 18 ปี สามารถเล่นเกมได้เพียง 15 ชั่วโมงเท่านั้นในช่วง 13 มกราคม ถึง 13 กุมภาพันธ์นี้</p>\n<p>ขณะที่ NetEase ก็เป็นอีกหนึ่งบริษัทที่ออกมาขานรับนโยบายเช่นกัน แต่จำกัดให้เล่นเกมไม่เกิน 16 ชั่วโมง ช่วงระหว่าง 15 มกราคมถึง 14 กุมภาพันธ์</p>\n<p>นี่ไม่ใช่ครั้งแรกที่จีนออกกฎ ก่อนหน้านี้ในช่วงเดือนสิงหาคม ปี 2021 จีนก็เคยจำกัดเวลาเด็กไม่ให้เล่นเกมเหมือนกัน โดยให้เล่นเกมวันศุกร์ วันเสาร์ วันอาทิตย์ และวันหยุดตามกฎหมาย ให้เด็กสามารถเล่นเกมได้ 1 ชั่วโมงเท่านั้น ด้วยเหตุผลเดียวกัน คือกลัวว่าเด็กจะติดเกม</p>\n<p>แม้จีนจะออกกฎเข้มงวด แต่ก็มีบางเกมที่ได้รับข้อยกเว้น โดยเฉพาะเกม Black Myth: Wukong ที่ช่วยโปรโมตวัฒนธรรมจีน เพราะเอามาจากเทพปกรณัมของจีนและติดอันดับสุดยอดวรรณกรรมจีนด้วย ปัจจุบัน หน่วยงานกำกับและดูแลได้ออกใบอนุญาติวิดีโอเกมจีนไปแล้วกว่า 1,400 เกม เป็นเกมในประเทศ 1,306 เกม และจากต่างประเทศ 110 เกม ถือว่าเป็นจำนวนที่มากที่สุดนับตั้งแต่ปี 2019</p>\n<p>แม้ว่าเกม Black Myth: Wukong จะดัง แต่ก็ทำยอดขายโตแค่เพียง 1.7% เท่านั้นในปี 2024 หรือทำยอดอยู่ที่ 3.56 หมื่นล้านเหรียญสหรัฐหรือประมาณ 1.2 ล้านล้านบาท ทำให้เกมจีนพยายามจะออกไปโตต่างประเทศ</p>\n<p>Tencent ได้ระบุใน WeChat เมื่อวันพฤหัสบดีที่ผ่านมาว่า ได้ยกระดับมาตรการตรวจจับและลงโทษผู้ที่พยายามหลบเลี่ยงมาตรการดังกล่าวแล้ว โดยจะสร้างฐานข้อมูลแอคเคาท์ที่มีความเสี่ยงขึ้นมา โดยระบุว่าแอคเคาท์นั้นถูกยืมมาจากแอคเคาท์ผู้ใหญ่ และใช้ระบบ facial recognition หรือระบบการจดจำใบหน้าเข้ามาใช้ด้วย</p>\n<p>ปัจจุบันจีนมีผู้ใช้งานอินเทอร์เน็ตที่มีอายุต่ำกว่า 18 ปีเกือบ 200 ล้านราย และมีข้อมูลจากปี 2024 พบว่า ใน 200 ล้านรายนี้ มีจำนวนราว 1 ใน 4 ที่เล่นเกมเกินเวลาที่จำกัด</p>\n<p>ที่มา - <a href=\"https://www.scmp.com/tech/big-tech/article/3294239/chinese-regulators-limit-game-playing-time-kids-15-hours-month-during-school-break\">SCMP</a></p>\n</div></div></div><div><div>Topics: </div><div><div><a href=\"/topics/china\">China</a></div><div><a href=\"/topics/game\">Game</a></div><div><a href=\"/topics/tencent\">Tencent</a></div><div><a href=\"/topics/netease\">NetEase</a></div></div></div>","author":"Porplaa","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9fc3e59b217e66cb5567f762dc53d50853ac05108ade9fab2fbaff51f5fefd7c","category":"Thai"}
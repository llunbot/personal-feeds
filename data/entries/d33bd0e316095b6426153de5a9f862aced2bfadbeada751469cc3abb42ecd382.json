{"title":"กูเกิลเผยเบื้องหลังวิธีการสร้างแผนที่เส้นทาง 3D ของ Google Maps Immersive View","link":"https://www.blognone.com/node/136617","date":1699342101000,"content":"<div><div><div><p>ฟีเจอร์ใหม่ที่โดดเด่นของ Google Maps ในรอบ 2 ปีที่ผ่านมาคือ <a href=\"https://www.blognone.com/node/130662\">Immersive View แผนที่สามมิติของสถานที่และเมืองสำคัญ</a> และ <a href=\"https://www.blognone.com/topics/google-maps\">Immersive View for Routes ที่ขยายเป็นแผนที่สามมิติของเส้นทาง</a></p>\n<p>ฟีเจอร์ Immersive View for Routes ตอนนี้เริ่มใช้ได้แล้วในเมือง Amsterdam, Barcelona, Dublin, Florence, Las Vegas, London, Los Angeles, Miami, New York, Paris, San Francisco, San Jose, Seattle, Tokyo, Venice</p>\n<p>ทีมงานกูเกิลได้เขียนบล็อกอธิบายเบื้องหลังการสร้างโมเดลสามมิติ ที่แบ่งออกเป็น 5 ขั้นตอน</p>\n<p><strong>ขั้นที่ 1: นำภาพถ่ายประเภทต่างๆ มาประกอบเข้าด้วยกัน</strong> ทั้งจากเครื่องบิน ดาวเทียม หรือรถ Street Views มาประกอบกัน ความยากคือต้องจัดเรียง (align) ให้ตรงกับข้อมูลเดิมของ Google Maps เพื่อให้ชื่อถนน หรือที่อยู่ตรงกัน ตรงนี้กูเกิลใช้เทคนิคทางโปรแกรมเข้าช่วย เพื่อให้เชื่อมภาพกับข้อมูลให้ตรงกัน มีความเที่ยงตรงระดับเซนติเมตร</p>\n<p><img alt=\"No Description\" src=\"https://www.blognone.com/sites/default/files/externals/a67c7965d906080442ff02c23ec09745.jpg\" /></p>\n<p><strong>ขั้นที่ 2: ทำความเข้าใจป้ายและสิ่งต่างๆ ในภาพ</strong> ด้วยเทคนิค AI และ computer vision อ่านป้ายชื่อตึก ถนน และป้ายจราจรต่างๆ ให้เข้าใจความหมาย การเข้าใจป้ายเหล่านี้ทำให้ระบบนำทางของ Google Maps พาเราไปยังทางเข้าตึกที่ถูกต้อง ไม่ใช่พาไปยังตำแหน่งกว้างๆ ของตัวตึกที่ไม่รู้ว่าต้องเข้าตรงไหน</p>\n<p>อีกตัวอย่างที่กูเกิลยกมาคือ ป้าย Slow ในแต่ละประเทศหน้าตาใหม่เหมือนกัน อัลกอริทึมจึงต้องแยกแยะสิ่งพวกนี้ได้ด้วย</p>\n<p><img alt=\"No Description\" src=\"https://www.blognone.com/sites/default/files/externals/48faf471b9af9296122a135080ca63c3.jpg\" /></p>\n<p><strong>ขั้นที่ 3: แปลงภาพสองมิติ เป็นโมเดลสามมิติ</strong> ความยากคือข้อมูลจากแผนที่ไม่เห็นระดับความสูงของตึก และความสูงของถนน กูเกิลแก้ปัญหาด้วยกล้องถ่ายภาพจากทางอากาศ ที่ใช้เทคนิคกล้องหลายตัวเอียงมุมต่างกันเล็กน้อย กดถ่ายภาพเดียวกันจากหลายมุมแล้วนำมาคำนวณหาความสูงได้</p>\n<p>เมื่อนำข้อมูลความสูงเหล่านี้มาเทียบแล้วจึงเขียนโปรแกรมเพื่อสร้างโมเดลสามมิติขึ้นมาได้</p>\n<p><img alt=\"No Description\" src=\"https://www.blognone.com/sites/default/files/externals/c1714c91849219b0b87513227fec54c5.jpg\" /></p>\n<p><strong>ขั้นที่ 4: สร้างเส้นทางที่เหมาะสม</strong> ได้โมเดลสถานที่เรียบร้อย ต้องหาวิธีนำทางผู้ใช้ ความยากอยู่ที่การแสดงผลเส้นทางแบบ 3D ให้ผู้ใช้มองเห็นและเข้าใจ ต้องหาวิธีซ่อนเส้นลูกศรสีฟ้าเมื่อโดนต้นไม้หรือตึกบัง กูเกิลใช้วิธีสร้างอัลกอริทึมการแพน ซูม และเลื่อนกล้อง ตามเส้น B-spline curve ที่คำนวณด้วยโมเดลคณิตศาสตร์ ให้ภาพที่เห็นดูลื่นและเห็นสิ่งต่างๆ ชัดเจน</p>\n<p><strong>ขั้นที่ 5: จำลองข้อมูลจริงจาก Google Maps</strong> เช่น ข้อมูลสภาพอากาศ, คุณภาพอากาศ และสภาพจราจร ลงในแผนที่ 3D เพื่อจำลองเส้นทางให้เห็นใกล้เคียงกับของจริงที่สุด ในช่วงเวลาที่ต่างกัน ตัวอย่างคือ หากถนนเส้นนี้มีรถติดช่วงไหนบ้าง การแสดงใน Immersive View จะเห็นรถติดเพิ่มขึ้นตามมา</p>\n<p>การเรนเดอร์ภาพเหล่านี้เป็นการผสมผสานการเรนเดอร์จากในเครื่องของผู้ใช้ และการเรนเดอร์จากคลาวด์ (<a href=\"https://cloud.google.com/immersive-stream/xr?hl=en\">Immersive Stream for XR</a>) แล้วส่งไปยังเครื่องของผู้ใช้อีกที</p>\n<p>ที่มา - <a href=\"https://blog.google/products/maps/google-maps-immersive-view-routes/\">Google</a></p>\n</div></div></div><div><div>Topics: </div><div><div><a href=\"/topics/google-maps\">Google Maps</a></div><div><a href=\"/topics/google\">Google</a></div><div><a href=\"/topics/augmented-reality\">Augmented Reality</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d33bd0e316095b6426153de5a9f862aced2bfadbeada751469cc3abb42ecd382","category":"Thai"}
{"title":"ทีม Llama เจอปัญหาสมองไหล ทยอยลาออกจาก Meta ไปบริษัทคู่แข่ง","link":"https://www.blognone.com/node/146632","date":1748314810000,"content":"<span>ทีม Llama เจอปัญหาสมองไหล ทยอยลาออกจาก Meta ไปบริษัทคู่แข่ง</span>\n\n  <div>\n    <div>Body</div>\n              <div><p>Business Insider รายงานว่าทีม Llama ของ Meta เริ่มทยอยลาออกจากบริษัท โดยผู้ร่วมเขียน <a href=\"https://www.blognone.com/node/132773\">เปเปอร์ Llama ฉบับแรกสุดในปี 2023</a> (<a href=\"https://arxiv.org/pdf/2302.13971\">เปเปอร์</a>) จำนวน 14 คน ตอนนี้เหลือเพียง 3 คนที่ยังอยู่กับ Meta</p>\n<p>คำถามคือคนที่ลาออกไป ไปอยู่ที่ไหนกัน? คำตอบคือส่วนใหญ่ไปอยู่กับบริษัท AI คู่แข่งในตลาด บริษัทที่ได้คนจากทีม Meta ไปมากที่สุดคือ Mistral (ซึ่งก่อตั้งโดยอดีตพนักงานทีม Llama สองคน  Guillaume Lample กับ  Timothée Lacroix) ส่วนบริษัทอื่นๆ ที่ทีมย้ายไปได้แก่ Cohere, Thinking Machines Lab, Anthropic, Google DeepMind, Microsoft AI, Kyutai</p>\n<p>ปัญหาสมองไหลของ Meta AI ส่งผลสะเทือนต่อ Meta หลัง<a href=\"https://www.blognone.com/node/145698\">การเปิดตัว Llama 4 ที่ไม่ฮิตมากนัก</a> โดยเฉพาะช่วงหลังที่วงการโมเดลโอเพนซอร์สมีคู่แข่งหน้าใหม่ๆ จากจีนอย่าง DeepSeek และ Qwen เข้ามาเป็นทางเลือก รวมถึง Llama ยังไม่มีโมเดลกลุ่มให้เหตุผล (reasoning) เหมือนกับโมเดลระดับนำตัวอื่นๆ ในท้องตลาดด้วย</p>\n<p>นอกจากนี้ยังมีข่าวลือว่า <a href=\"https://www.blognone.com/node/146427\">Meta เลื่อนการเปิดตัวโมเดลรุ่นใหญ่ Llama 4 Behemoth ออกไปอีกเพราะความสามารถยังไม่เยอะพอ</a> ยิ่งก่อให้เกิดคำถามว่าตอนนี้สถานการณ์ของ Meta เป็นอย่างไร ในการแข่งขันที่รุนแรงของตลาดโมเดล LLM</p>\n<p>ที่มา - <a href=\"https://www.businessinsider.com/meta-llama-ai-talent-mistral-2025-5\">Business Insider</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Tue, 27/05/2025 - 10:00</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3b87f0e3cf28dea3e92d2ad2f6e4592266174644842c2dc740505d1fd2985d50","category":"Thai"}
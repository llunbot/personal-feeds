{"title":"ไมโครซอฟท์ปล่อยโมเดล Phi-3 เทียบชั้น GPT-3.5 แม้ขนาดเล็กจนรันบนโทรศัพท์ได้","link":"https://www.blognone.com/node/139363","date":1713853787000,"content":"<div><div><div><p>ไมโครซอฟท์ปล่อยโมเดลปัญญาประดิษฐ์แบบ LLM ขนาดเล็ก phi-3-mini ที่มีขนาดเพียง 3.8 พันล้านพารามิเตอร์ แต่สามารถทำคะแนน  MMLU ได้ 69% และคะแนน MT-Bench 8.38 นับว่าใกล้เคียง GPT-3.5 อย่างมาก (MMLU 70.0%, MT-Bench 7.94) ชนะ Llama 3 ขนาด 8B ที่เพิ่งออกมาอีกด้วย</p>\n<p>โมเดลตระกูล Phi-3 ยังมีอีกสองรุ่น คือ phi-3-small ขนาด 7B, และ phi-3-medium ขนาด 14B ขณะที่รุ่น phi-3-mini นั้นเมื่อใช้งานแบบ quantized 4 bit จะใช้แรมเพียง 1.8GB สามารถรันบน iPhone 14 ด้้วยอัตรา 12 โทเค็นต่อวินาที</p>\n<p>ในแง่ความปลอดภัย phi-3 ยังตอบสนองต่อเนื้อหาอันตรายน้อยลงกว่า phi-2 มาก เหลือเพียง 0.75% เทียบกับ phi-2 ที่ตอบ 2.93%</p>\n<p>รายงานของไมโครซอฟท์ระบุว่าแม้ phi-3 จะสามารถให้เหตุผลได้เทียบเท่าโมเดลขนาดใหญ่ แต่ตัวโมเดลก็มีความจุจำกัดแล้ว ส่งผลให้คะแนนทดสอบบางหมวดเช่น TriviaQA นั้นทำได้ไม่ดีนัก และชุดข้อมูลที่ใช้ก็จำกัดเฉพาะภาษาอังกฤษอย่างเดียว โดยเบื้องต้นทีมงานเริ่มทดสอบใส่ข้อมูลหลายภาษาใน phi-3-small และดูจะได้ผลที่ดี แต่ไมโครซอฟท์ก็ยังไม่เปิดเผยผลทดสอบแต่อย่างใด</p>\n<p>ที่มา - <a href=\"https://arxiv.org/pdf/2404.14219.pdf\">ArXiv</a></p>\n<p><img alt=\"No Description\" src=\"https://www.blognone.com/sites/default/files/externals/8a280e453264eb40b4d60ba6491790cd.jpg\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4034acdd382b36a7b5d668c58187c57d25055fa2ac1693384ee6da0c24862915","category":"Thai"}
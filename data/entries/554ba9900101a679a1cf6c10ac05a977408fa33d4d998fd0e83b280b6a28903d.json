{"title":"Samsung Display เตรียมลงทุน แสนล้านบาทเพิ่มกำลังผลิตจอ OLED สำหรับแท็บเล็ตและแล็ปท็อป","link":"https://www.blognone.com/node/133378","date":1681213571000,"content":"<div><div><div><p>Samsung Display บริษัทลูกของ Samsung Electronics วางแผนลงทุน 4.1 ล้านล้านวอน หรือประมาณแสนล้านบาทในการปรับโครงสร้างสายการผลิตและซื้ออุปกรณ์ในโรงงานของตัวเองที่ตั้งอยู่เมืองอาซาน โดยคาดว่าการลงทุนครั้งนี้จะเพิ่มความสามารถในการผลิตแผงจอแท็บเล็ตขนาด 14.3 นิ้ว เพิ่มขึ้นเป็นสองเท่า 10 ล้านแผงต่อปี จากปัจจุบันที่ผลิตได้ 4.5 ล้านแผง</p>\n<p>Samsung Display เริ่มหยุดการผลิตแผงจอ LCD ในปีที่แล้ว และเริ่มมุ่งเน้นพัฒนาแผงจอ OLED แบบพรีเมี่ยมซึ่งสามารถนำไปใช้งานกับอุปกรณ์ได้หลากหลายประเภท รวมถึงหน้าจอที่สามารถพับได้ด้วย</p>\n<p>ทาง Samsung Display มองว่าความต้องการแผง Display จะเพิ่มขึ้นในอนาคต คาดว่าอัตราความต้องการจะเพิ่มปีละ 39% ไปจนถึงปี 2027 เนื่องจากผู้ผลิตแท็บเล็ตและ PC กำลังนำแผง OLED มาใช้กับผลิตภัณฑ์ โดยมีเป้าหมายคือ ผู้บริโภคที่ต้องการให้วิดีโอเกมและบริการอื่นๆ มีคุณภาพจอที่ดีขึ้น</p>\n<p>แหล่งข้อมูลกล่าวว่า Samsung Display ต้องการสร้างความโดดเด่นในตลาด Display ให้เร็วมากขึ้น จากการลงทุนในครั้งนี้ “อุตสาหกรรมนี้ยังอยู่ในช่วงเริ่มต้น ดังนั้นบริษัทจึงเชื่อว่าถึงเวลาแล้วที่จะต้องมีกำลังการผลิตปริมาณที่มากขึ้น เพื่อที่จะสามารถครอบครองตลาดได้เป็นเจ้าแรก”</p>\n<p>การลงทุนครั้งนี้จะสร้างงานมากถึง 26,000 ตำแหน่ง และนำไปสู่ภาคเศรษฐกิจและช่วยเพิ่มรายได้ให้กับซัพพลายเออร์มากขึ้นในเกาหลีใต้ ฝั่งรัฐบาลเกาหลีใต้ประกาศสนับสนุนงบประมาณการวิจัยและพัฒนาให้อุตสาหกรรม OLED อีกประมาณ 420,000 ล้านวอนหรือประมาณหมื่นล้านบาท พร้อมกับเตรียมสนับสนุนพัฒนาแรงงานที่เกี่ยวข้องอีก 9,000 คน</p>\n<p>การลงทุนใน OLED ของ Samsung Display เกิดขึ้นหนึ่งสัปดาห์หลังจาก JOLED บริษัทเทคโนโลยีด้านจอภาพของญี่ปุ่นยื่นล้มละลายที่โตเกียว ด้วยหนี้สินรวม 33.5 พันล้านเยน (8.6 พันล้านบาท) ประมาณ  บริษัทก่อตั้งขึ้นจากการรวมกันของธุรกิจ OLED ของ Panasonic และ Sony ในปี 2015</p>\n<p>ปัญหาของ JOLED เกิดมาจากของการถดถอยของอุตสาหกรรม Display ของญี่ปุ่น ซึ่งผ่านการปรับเปลี่ยนอยู่บ่อยครั้ง เพื่อพยายามแข่งขันกับคู่แข่งจากเกาหลีใต้และจีน</p>\n<p><img alt=\"No Description\" src=\"https://www.blognone.com/sites/default/files/externals/103aa0583a0d82aae4c72f43a188ce89.png\" /></p>\n<p>ที่มา: <a href=\"https://asia.nikkei.com/Business/Technology/Samsung-Display-to-invest-3bn-in-OLED-panels-for-tablets-laptops\">Asia</a>, <a href=\"https://pulsenews.co.kr/view.php?year=2023&amp;no=263010\">PulseNews</a></p>\n</div></div></div><div><div>Topics: </div><div><div><a href=\"/topics/samsung\">Samsung</a></div><div><a href=\"/topics/display\">Display</a></div></div></div>","author":"Chomsu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"554ba9900101a679a1cf6c10ac05a977408fa33d4d998fd0e83b280b6a28903d","category":"Thai"}
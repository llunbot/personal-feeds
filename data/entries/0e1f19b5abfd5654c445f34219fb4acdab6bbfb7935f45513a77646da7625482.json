{"title":"ศาลบราซิลสั่ง Apple ต้องเปิด Sideload และจ่ายเงินนอก App Store ได้ ภายใน 90 วัน","link":"https://www.blognone.com/node/145130","date":1741328509000,"content":"<div><div><div><p>ศาลบราซิลออกคำสั่งให้แอปเปิลต้องเปิด App Store ให้นักพัฒนาเพิ่มช่องทางการจ่ายเงินนอกจากระบบ In-App รวมทั้งสามารถลงแอปผ่านช่องทางอื่นที่ไม่ใช่ App Store ได้ <a href=\"https://www.blognone.com/node/138660\">เหมือนกับในกลุ่มประเทศสหภาพยุโรป</a> โดยกำหนดเวลา 90 วัน</p>\n<p>เรื่องนี้ต้องย้อนไปในเดือนพฤศจิกายนปีที่แล้ว โดยหน่วยงานกำกับดูแลการแข่งขันของบราซิล<a href=\"https://www.blognone.com/node/143362\">ออกคำสั่งว่า</a>พฤติกรรมของแอปเปิลกับ App Store ต่อต้านการแข่งขัน แล้วกำหนดให้แอปเปิลต้องแก้ไขให้เสร็จใน 20 วัน ทำให้แอปเปิลยื่นคำร้องต่อศาล แล้ว<a href=\"https://www.blognone.com/node/143481\">ศาลก็ยกเลิกคำสั่งนี้</a> ด้วยเหตุผลว่าระยะเวลาสั้นเกินไป เรื่องนี้ไม่จำเป็นต้องรีบแก้ไขขนาดนั้น อย่างไรก็ตามศาลก็พิจารณาคดีนี้ต่อจนนำมาสู่ข้อสรุปที่เหมือนเดิม โดยให้เวลามากขึ้น</p>\n<p>คดีนี้มีหลายบริษัทที่ให้บริการในบราซิลฟ้องแอปเปิล ทั้งอีคอมเมิร์ซรายใหญ่ Mercado Libre, กลุ่มบริษัท Match เจ้าของ Tinder และขาประจำเจ้าเก่า Epic Games</p>\n<p>ตัวแทนของแอปเปิลชี้แจงว่าบริษัทเชื่อในการแข่งขันเสรี และธุรกิจแอปก็มีการแข่งขันในทุกด้านอยู่แล้ว บริษัทเชื่อว่าการเปิดให้ดาวน์โหลดแอปช่องทางอื่นได้สร้างผลกระทบทั้งความปลอดภัยและความเป็นส่วนตัว บริษัทจะยื่นอุทธรณ์คำตัดสินนี้</p>\n<p>ที่มา: <a href=\"https://9to5mac.com/2025/03/06/brazilian-court-apple-sideloading-ios/\">9to5Mac</a></p>\n<p><img src=\"https://www.blognone.com/sites/default/files/externals/f15f9715e72adb7d4bc6aa9b91497ae3.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/brazil\">Brazil</a></div><div><a href=\"/topics/apple\">Apple</a></div><div><a href=\"/topics/app-store\">App Store</a></div><div><a href=\"/topics/antitrust\">Antitrust</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0e1f19b5abfd5654c445f34219fb4acdab6bbfb7935f45513a77646da7625482","category":"Thai"}
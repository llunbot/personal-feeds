{"title":"AWS เปิด Free Tier API เช็คได้ว่าใกล้หมดโควต้าฟรีหรือยัง","link":"https://www.blognone.com/node/136975","date":1701180775000,"content":"<div><div><div><p>AWS เปิด API เพิ่มเติมสำหรับคนใช้งานบริการฟรีหลายตัวใน AWS เอง ทำให้สามารถติดตามการใช้งานและรู้ได้ล่วงหน้าว่าใกล้หมดโควต้าฟรีแล้วหรือยัง</p>\n<p>ก่อนหน้านี้ AWS มีบริการแจ้งเตือนผู้ใช้ที่ใช้บริการฟรีอยู่ 3 ช่องทาง ได้แก่ การตั้งแจ้งเตือนในระบบ Billing, จำกัดวงเงินไว้ที่ 0 ดอลลาร์ทำให้ AWS เตือนทันทีเมื่อมีการคิดเงิน, หรือหน้า Free Tier ที่แสดงว่ามีการใช้งานอะไรใกล้เต็มโควต้าบ้าง</p>\n<p>บริการใหม่ GetFreeTierUsage API เปิดให้ผู้ใช้สามารถเขียนโปรแกรมตรวจสอบการใช้งานได้อย่างละเอียด โดยสามารถรู้ได้ว่าปริมาณการใช้งานใกล้เต็มโควต้า หรือบริการที่ใช้งานฟรีอยู่นั้นเป็นบริการฟรีแบบใด เนื่องจาก AWS มีบริการฟรี 3 แบบ ได้แก่ Always free ให้ฟรีตลอดไป, 12 months free โควต้าพิเศษสำหรับบริการจำนวนมากที่ให้ใช้งานฟรีปีแรก, และ Free Trial บริการฟรีระยะสั้นสำหรับบริการบางตัว ตัว API นี้ทำให้ผู้ใช้เห็นทันทีว่าบริการที่ใช้งานเป็นบริการฟรีแบบจำกัดเวลาหรือไม่ และสามารถคิวรีดูเฉพาะบริการที่คาดว่าจะเกินโควต้าในเดือนนั้นๆ ก็ได้</p>\n<p>ตัว API นี้ที่จริงแล้วเป็น API ที่ AWS เองเคยใช้งานสำหรับหน้า Free Tier ของตัวเอง การนำมาเปิดให้คนทั่วไปใช้งานครั้งนี้ก็จะทำให้เราสามารถแจ้งเตือนได้ละเอียดเท่าที่ต้องการ แต่ควรระวังว่าหากบริการบางตัวใช้งานจนหมดช่วงเวลาฟรี หลังจากนั้นข้อมูลก็จะไม่แสดงใน API นี้แล้ว</p>\n<p>ที่มา - <a href=\"https://aws.amazon.com/blogs/aws/check-your-aws-free-tier-usage-programmatically-with-a-new-api/\">AWS</a></p>\n<p><img alt=\"No Description\" src=\"https://www.blognone.com/sites/default/files/externals/4dede66b0af30cba3b6e64f967a1a9a6.png\" /></p>\n</div></div></div><div><div>Topics: </div><div><div><a href=\"/topics/aws\">AWS</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a3a1862ea12bba8211aa5d5380c808399fc6fe21b69d52df175f51228c007913","category":"Thai"}
{"title":"Ubisoft ยอมรับ ยอดขาย Star Wars Outlaws พลาดเป้า, จะกลับมาโฟกัสที่การทำเกมให้สนุก","link":"https://www.blognone.com/node/142216","date":1727317519000,"content":"<div><div><div><p>Ubisoft ออกประกาศแจ้งนักลงทุน ว่าบริษัทปรับลดรายได้คาดการณ์ของไตรมาส 3/2024 ลง หลังจาก<a href=\"https://www.blognone.com/node/142209\">ต้องเลื่อนวันวางขาย Assassin's Creed Shadows</a> ส่วนเกม Star Wars Outlaws ที่วางขายไปแล้วก็<a href=\"https://www.blognone.com/node/141823\">มียอดขายน้อยกว่าที่ประเมินไว้</a> (ต้นฉบับใช้คำว่า softer than expected launch)</p>\n<p>Ubisoft ระบุว่ามีแผนการระยะสั้นดังนี้</p>\n<ul>\n<li><strong>Star Wars Outlaws</strong> ปรับปรุงเกมตามเสียงวิจารณ์ของผู้เล่น โดยเฉพาะส่วนของการต่อสู้และการแฝงตัวที่โดนวิจารณ์เยอะ เป้าหมายของบริษัทคือการกระตุ้นยอดขายของเกมอีกรอบในเดือนพฤศจิกายน เพราะจะออกเนื้อหาเสริมตัวแรก Star Wars Outlaws: Wild Card ในวันที่ 21 พฤศจิกายน ซึ่งบริษัทจะนำมาขายบน Steam ในวันเดียวกันด้วย เพื่อขยายช่องทางจำหน่ายออกไปให้มากที่สุด เตรียมพร้อมสำหรับช่วงเทศกาลซื้อเกมตอนปลายปี</li>\n<li><strong>Assassin's Creed Shadows</strong> จริงๆ เกมพัฒนาเสร็จหมดแล้ว (feature complete) แต่บทเรียนจาก Star Wars Outlaws ทำให้บริษัทประเมินว่าต้องการเวลาปรับปรุงเกมให้ดียิ่งขึ้น บริษัทยังปรับโมเดลธุรกิจใหม่ เลิกขาย Season Pass ให้เกมเมอร์บางกลุ่มได้เล่นเกมก่อนกำหนด เปลี่ยนมาเป็นทุกคนได้เล่นพร้อมกัน และเกมจะถูกขายบน Steam แบบ Day 1 ด้วยเช่นกัน</li>\n</ul>\n<p><img alt=\"No Description\" src=\"https://www.blognone.com/sites/default/files/externals/2134a7c4a6aedf28edce4ac51590f3ab.jpg\" /></p>\n<p>ส่วนทิศทางของบริษัทในระยะยาว (หรือจะพูดแบบตรงไปตรงมาคือประเด็นเรื่อง woke ที่ถูกวิจารณ์หนัก) Yves Guillemot ผู้ร่วมก่อตั้งและซีอีโอของ Ubisoft แถลงไว้ดังนี้</p>\n<ul>\n<li>เป้าหมายหลักของบริษัทคือสร้างเกมที่เน้นผู้เล่น เน้นเกมเพลย์เป็นสำคัญที่สุด (greater focus on a player-centric, gameplay-first approach)</li>\n<li>แผนการทำเกมของบริษัท จะทำเกมแค่ 2 แนวหลักเท่านั้นคือ Open World Adventures และ Game as a Service (GaaS) เพื่อสร้างรายได้ที่มั่นคง ธุรกิจเติบโต</li>\n<li>คณะกรรมการบริหาร ภายใต้การกำกับดูแลของบอร์ด จะรีวิวกระบวนการภายใน และปรับปรุงกระบวนการโดยอิงตามแนวทาง player-centric เพื่อให้ได้ผลลัพธ์เป็นเกมที่คุ้มค่าลงทุนมากขึ้น ตอบโจทย์ของผู้ถือหุ้น</li>\n<li>เขายืนยันว่า Ubisoft เป็นบริษัททำธุรกิจความบันเทิง (entertainment-first company) ต้องการสร้างเกมที่เข้าถึงผู้เล่นให้กว้างที่สุดเท่าที่ทำได้ บริษัทไม่ได้มีเป้าหมายในการผลักดันวาระสังคมใดเป็นพิเศษ (our goal is not to push any specific agenda) เราต้องการสร้างเกมที่ทุกคนสามารถสนุกได้</li>\n</ul>\n<p>ที่มา - <a href=\"https://staticctf.ubisoft.com/8aefmxkxpxwl/5U6140Jg0IaqobyAIIEawC/af3b587a1c81f379d57bc64eefdd0285/PR_Trading_update_25092024_final.pdf\">Ubisoft (PDF)</a></p>\n<blockquote><p>A message from our team to you. <a href=\"https://t.co/wFi3I2tqPx\">pic.twitter.com/wFi3I2tqPx</a></p>\n<p>— Star Wars Outlaws (@StarWarsOutlaws) <a href=\"https://twitter.com/StarWarsOutlaws/status/1838971704820801966?ref_src=twsrc%5Etfw\">September 25, 2024</a></p></blockquote>\n</div></div></div><div><div>Topics: </div><div><div><a href=\"/topics/ubisoft\">Ubisoft</a></div><div><a href=\"/topics/games\">Games</a></div><div><a href=\"/topics/assassin%E2%80%99s-creed\">Assassin’s Creed</a></div><div><a href=\"/topics/star-wars\">Star Wars</a></div><div><a href=\"/topics/financial-report\">Financial Report</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4f15f2fb7407ffe068735799e2fbae6a2782a3526cbe734bbc218297e1ce2563","category":"Thai"}
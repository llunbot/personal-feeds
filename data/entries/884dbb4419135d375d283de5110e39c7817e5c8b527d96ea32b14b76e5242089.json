{"title":"Airbnb จะเปลี่ยนมาแสดงราคารวมห้องพักตั้งแต่ก่อนจอง แก้ปัญหาโฮสต์คิดค่าทำความสะอาดเพิ่ม","link":"https://www.blognone.com/node/136019","date":1696174705000,"content":"<div><div><div><p>Brian Chesky ซีอีโอของ Airbnb ไปพูดในงานสัมมนาด้านการท่องเที่ยว Skift ตอบคำถามในประเด็นร้อน ที่ว่าช่วงหลังๆ ห้องพักใน Airbnb มักคิดค่าทำความสะอาด (cleaning fee) เพิ่มเติมเข้ามาจากค่าห้องที่แสดงในตอนแรก</p>\n<p>แนวทางของ Airbnb คือการออกฟีเจอร์ชื่อ Total price display แสดงราคาแบบรวมทุกอย่างแล้ว (ยกเว้นภาษี) ตั้งแต่แรก (<a href=\"https://www.blognone.com/node/131379\">เริ่มใช้งานเดือนธันวาคม 2022</a>) ในเบื้องต้นผู้ใช้ต้องกดเปิดโหมด Total Price ด้วยตัวเองก่อน แล้วจะเห็นราคาสุดท้ายที่ไม่ต้องจ่ายค่าธรรมเนียมอื่นใดเพิ่มอีกแล้ว เพื่อความโปร่งใสตั้งแต่ก่อนเริ่มจองห้องพัก</p>\n<p>ถึงแม้ว่าผลรวมตัวเลขที่ต้องจ่ายนั้นเท่ากัน แต่การเห็นราคาทั้งหมดตั้งแต่แรก ก็ช่วยให้ประสบการณ์ใช้งานดีขึ้น ซึ่ง Chesky ก็แนะนำให้ผู้ใช้เปิดโหมดนี้</p>\n<p>Airbnb จะค่อยๆ เปลี่ยนผ่านเข้าสู่โหมด Total Price เป็นดีฟอลต์ทั้งหมดอย่างช้าๆ ด้วยการจูงใจให้โฮสต์ที่ตั้งค่าแสดง Total Price จะได้คะแนนพิเศษ อยู่อันดับสูงกว่าในผลการค้นหาของลูกค้า โดย Chesky ให้ตัวเลขว่ามีที่พัก 260,000 รายการเลิกใส่ค่าทำความสะอาดหลังฟีเจอร์นี้เริ่มเปิดใช้งาน</p>\n<p><img alt=\"No Description\" src=\"https://www.blognone.com/sites/default/files/externals/fad846b2c8f8a1bae6ef21db5bbb09a6.jpg\" /></p>\n<p>ที่มา - <a href=\"https://skift.com/2023/09/29/airbnb-ceo-on-essentially-eliminating-cleaning-fees/\">Airbnb</a></p>\n</div></div></div><div><div>Topics: </div><div><div><a href=\"/topics/airbnb\">Airbnb</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"884dbb4419135d375d283de5110e39c7817e5c8b527d96ea32b14b76e5242089","category":"Thai"}
{"title":"ยังไม่ยอมแพ้กับ Metaverse บริษัท Meta ตั้งกองทุน 50 ล้านดอลลาร์จ่ายครีเอเตอร์สร้างคอนเทนต์","link":"https://www.blognone.com/node/144847","date":1740148053000,"content":"<div><div><div><p>Meta ยังไม่ยอมแพ้กับโลกเสมือน VR/AR/XR/MR/Metaverse (แล้วแต่จะเรียกชื่อ เอาที่สบายใจ) และตั้งกองทุน 50 ล้านดอลลาร์ สนับสนุนครีเอเตอร์สร้างเนื้อหาในแพลตฟอร์ม Horizon Worlds ของตัวเอง</p>\n<p>กองทุนนี้มีชื่อว่า Meta Horizon Creator Fund จะจ่ายเงินให้ครีเอเตอร์ที่เข้าร่วมโครงการ Meta Horizon Creator Program โดยเปิดให้เข้ามาประกวดเพื่อชิงรางวัลต่างๆ กัน ธีมแรกของปี 2025 คือให้ชักชวนเพื่อนๆ มาใช้งานแอพมือถือ Horizon ส่วนธีมอื่นๆ จะเปลี่ยนไปเรื่อยๆ ในแต่ละเดือน (ประเทศไทยยังไม่อยู่ในรายชื่อประเทศที่มี Meta Horizon Creator Program)</p>\n<p>เว็บไซต์ RoadtoVR ตั้งข้อสังเกตว่า Horizon Worlds อยู่มานานแล้วแต่จุดไม่ติดสักที ตอนนี้ Meta พยายามขยับ Horizon Worlds มายังอุปกรณ์จอแบนทั่วไป เช่น สมาร์ทโฟน เพื่อเข้าถึงผู้ใช้งานวงกว้างขึ้น แต่ก็ทำให้ผู้สร้างเนื้อหา VR ทำงานยากขึ้นไปด้วย กองทุนนี้จึงมีเป้าหมายเพื่อจ่ายเงินสนับสนุนให้เกิดเนื้อหาใน Horizon Worlds เพิ่มขึ้นนั่นเอง</p>\n<p>ก่อนหน้านี้เคยมีข่าวหลุดออกมาว่า Andrew Bosworth ซีทีโอของ Meta ส่งบันทึกภายในถึงพนักงาน และบอกว่าปี 2025 เป็นปีสำคัญที่สุดของทีม XR/MR ในการทำลายกำแพงเพื่อไปให้ถึงเป้าหมาย</p>\n<p>ที่มา - <a href=\"https://developers.meta.com/horizon/blog/empowering-horizon-creators-with-a-new-50m-fund-and-advanced-tools-for-mobile-and-mr-worlds\">Meta</a>, <a href=\"https://www.roadtovr.com/meta-horizon-worlds-50-million-creator-fund/\">RoadtoVR</a></p>\n<p><img alt=\"No Description\" src=\"https://www.blognone.com/sites/default/files/externals/366061895a3161cd7918b8d3b444525f.jpeg\" /></p>\n</div></div></div><div><div>Topics: </div><div><div><a href=\"/topics/horizon-worlds\">Horizon Worlds</a></div><div><a href=\"/topics/meta\">Meta</a></div><div><a href=\"/topics/metaverse\">Metaverse</a></div><div><a href=\"/topics/virtual-reality\">Virtual Reality</a></div><div><a href=\"/topics/mixed-reality\">Mixed Reality</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3f02f1f140bf314b0d3b133f2fb55bc6ae45df213c6cbbdb25842d4a639e90dd","category":"Thai"}
{"title":"ย้อนรอยการฝังโค้ดโครงการ xz คนร้ายทำกันเป็นกระบวนการ ส่งโค้ดเล็กๆ น้อยๆ รอนับปีขอสิทธิ์เป็นผู้ดูแลโครงการ","link":"https://www.blognone.com/node/139040","date":1712131875000,"content":"<div><div><div><p><a href=\"https://www.blognone.com/topics/security\">โครงการ xz ถูกฝังโค้ดวางทางเข้าเซิร์ฟเวอร์ผ่านช่องทาง secure shell</a> นับเป็นเรื่องน่าตระหนก Russ Cox ก็ออกมาเรียบเรียงช่วงเวลาการทำงานของคนร้ายกลุ่มนี้</p>\n<p>xz เป็นโครงการโดย Lasse Collin ที่อออกแบบไฟล์โดยใช้กระบวนการบีบอัดแบบ LZMA โดยรวมแล้วมันบีบอัดได้ดีกว่า gzip พอสมควร ไฟล์โดยรวมมีขนาดเพียง 70% ของ gzip จึงได้รับความนิยมสูง ตัวเคอร์เนลลินุกซ์เองก็ใช้กระบวนการบีบอัดนี้ แต่โครงการเริ่มมาตั้งแต่ปี 2005 และ Lasse ก็ดูแลโครงการเรื่อยมา</p>\n<p>Jia Tan เริ่มขอส่งแพตช์เล็กๆ น้อยๆ ในเดือนตุลาคม 2021 โดยรวมแล้วไม่มีความผิดปกติอะไร แต่หลังจากนั้นเดือนเมษายน 2022 Jia ก็ส่งแพตช์อีกครั้ง เพียงไม่กี่วันก็มีอีเมล Jigar Kumar มาโวยว่าทำไมกระบวนการรับแพตช์จึงล่าช้า กระบวนการบีบนักพัฒนามาเป็นชุด เมื่อ Dennis Ens มาถามว่ายังมีคนดูแล xz สำหรับจาวาอยู่หรือไม่</p>\n<p>Lasse Collin ระบุว่าเขาพยายามรับแพตช์ให้เร็วเท่าที่สุขภาพจะอำนวยแล้ว แต่ตัวละคนทั้งสองคนก็ยังบีบขอให้รับแพตช์อย่างต่อเนื่อง ทำให้ Lasse ยอมรับให้สิทธิ์ maintiner แก่ Jia และเขาได้ commit แรกเมื่อสิ้นปี 2022</p>\n<p>Jia ได้สิทธิ์ build เวอร์ชั่นแรกคือ 5.4.2 เขาเริ่มส่งโค้ดเพิ่มเติม โดยแก้คอนฟิก oss-fuzz สำหรับตรวจความปลอดภัยโค้ดโดยกูเกิล จากนั้นย้ายเว็บไปยัง GitHub น่าจะเพื่อทำให้แก้ไขเว็บง่ายขึ้น</p>\n<p>การลงมือวางช่องทางลับเริ่มปลายเดือนกุมภาพันธ์ 2024 (นับจากช่วงเริ่มติดต่อครั้งแรกสองปีครึ่ง) และแท็กเวอร์ชั่น 5.6.0 หลังจากนั้นหนึ่งวัน</p>\n<p>ระหว่างนี้โครงการ systemd มีแนวทางที่จะเลิกรวม liblzma เข้ากับ libsystemd ซึ่งหากทำเสร็จการวางช่องโหว่ใน liblzma ก็จะไม่มีผลนัก คาดว่าอาจจะเป็นตัวเร่งให้ Jia ต้องรีบวางช่องโหว่ เพื่อให้ทันเวอร์ชั่นหลักๆ ของลินุกซ์ก่อน systemd โดยระหว่างนี้มีบัญชี Hans Jansen พยายามไปกดดัน Debian ให้รับ xz เวอร์ชั่นใหม่โดยเร็ว</p>\n<p>กระบวนการแสดงให้เห็นว่า Jia ใช้เวลานับปีก่อนจะเริ่มลงมือ และหากมีเวลามากกว่านี้ (ไม่ถูกเร่งโดยแพตช์ systemd) ก็น่าจะทำช่องโหว่ที่คุณภาพดีกว่านี้ได้ ไม่ถูกจับง่ายๆ แบบครั้งนี้</p>\n<p>ที่มา - <a href=\"https://research.swtch.com/xz-timeline\">SWTCH.com</a></p>\n<p><img src=\"https://www.blognone.com/sites/default/files/externals/ad833f308bf4a7c13953020987affa11.png\" /></p>\n</div></div></div><div><div>Topics: </div><div><div><a href=\"/topics/open-source\">Open Source</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4ee22d6945374205c45ccebf87b2c033243c50091f8a8c019494764c9836ac37","category":"Thai"}
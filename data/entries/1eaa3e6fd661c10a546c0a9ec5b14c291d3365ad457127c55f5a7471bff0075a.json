{"title":"BBC News เตรียมสร้างแผนก AI ช่วยผลิตเนื้อหาที่ตรงกับความสนใจผู้ใช้แต่ละคนมากขึ้น","link":"https://www.blognone.com/node/145266","date":1741926558000,"content":"<div><div><div><p>The Guardian รายงานว่าสำนักข่าว BBC News กำลังตั้งแผนกใหม่ที่จะใช้ AI ช่วยทำคอนเทนต์ที่ตรงกับความสนใจของผู้ใช้มากขึ้น หลังพฤติกรรมการเสพข่าวเปลี่ยนไปอย่างมาก ผู้คนติดตามข่าวผ่านทีวีน้อยลง และเสพสื่อผ่านโซเชียลมีเดียมากขึ้น</p>\n<p>แม้องค์กรยังสามารถรั้งฐานคนดูไว้ได้ แต่แผนกใหม่นี้จะมุ่งเน้นไปที่กลุ่มวัยรุ่นด้วย โดยเฉพาะคนที่อายุน้อยกว่า 25 ปี ที่ใช้สมาร์ทโฟนเป็นหลัก และติดตามข่าวผ่าน TikTok มากขึ้น</p>\n<p>เป้าหมายคือรับมือกับความท้าทายเมื่อคนเลี่ยงการเสพข่าวผ่านสื่อดั้งเดิมมากขึ้น โดยหวังให้ AI เข้ามาช่วยคัดสรรเนื้อหาข่าวให้เหมาะกับแต่ละคน ผ่านหลักการเดียวกับแพลตฟอร์มโซเชียลมีเดียที่แนะนำเนื้อหาตามความสนใจของผู้ใช้</p>\n<p>ตอนนี้องค์กรข่าวทั่วโลกพยายามใช้ AI สรุปข่าว เขียนบท คัดเลือกคอนเทนต์ให้เหมาะกับกลุ่มคนดูที่แตกต่างกัน แม้ว่าการศึกษาล่าสุดของ BBC พบว่าผู้ช่วย AI มักให้ข้อมูลที่คลาดเคลื่อน หรือบิดเบือน เมื่อตอบคำถามเกี่ยวกับข่าวและเหตุการณ์ปัจจุบัน</p>\n<p>Deborah Turness ซีอีโอ BBC News ย้ำว่าการเข้าใจความต้องการของผู้ชมเป็นเรื่องสำคัญ การทำข่าวจึงต้องปรับให้เข้ากับพฤติกรรมการเสพสื่อในปัจจุบัน ซึ่ง BBC ให้คำมั่นว่าจะใช้ AI อย่างมีความรับผิดชอบ และยึดมั่นในค่านิยมหลักเรื่องความถูกต้อง ความเป็นกลาง และความน่าเชื่อถือ</p>\n<p>ทั้งหมดนี้เกิดขึ้นในขณะที่ BBC News ยังเติบโตในด้านดิจิทัล โดยแอปของ BBC แซงหน้า Apple News ขึ้นเป็นแอปข่าวที่มีผู้ใช้มากที่สุดในสหราชอาณาจักร ซึ่ง BBC หวังว่าการลงทุนในแผนกใหม่นี้ จะให้ผลลัพธ์ที่คุ้มค่า และสร้างผลกระทบเชิงบวกอย่างแท้จริง</p>\n<p>ที่มา: <a href=\"https://www.theguardian.com/media/2025/mar/06/bbc-news-ai-artificial-intelligence-department-personalised-content\">The Guardian</a></p>\n<p><img src=\"https://www.blognone.com/sites/default/files/externals/9396bb84463afd217c3fc8bb5fe9dc3c.jpg\" alt=\"BBC\" /></p>\n</div></div></div><div><div>Topics: </div><div><div><a href=\"/topics/bbc\">BBC</a></div><div><a href=\"/topics/news\">News</a></div><div><a href=\"/topics/artificial-intelligence\">Artificial Intelligence</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1eaa3e6fd661c10a546c0a9ec5b14c291d3365ad457127c55f5a7471bff0075a","category":"Thai"}
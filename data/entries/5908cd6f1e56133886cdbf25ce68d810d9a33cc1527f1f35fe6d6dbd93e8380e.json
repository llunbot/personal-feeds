{"title":"Epic Games ประกาศค่าไลเซนส์ Unreal Engine สำหรับภาพยนตร์ คิดตามจำนวนผู้ใช้งาน","link":"https://www.blognone.com/node/138667","date":1710297883000,"content":"<div><div><div><p>Epic Games ประกาศปรับวิธีคิดค่าไลเซนส์ Unreal Engine ในการใช้งานที่<strong>ไม่ใช่เกม</strong> เช่น การทำหนัง รายการทีวี คลิปหรือภาพสำหรับงานสถาปัตยกรรม ภาพเคลื่อนไหวในงานอีเวนต์หรือสวนสนุก ฯลฯ <a href=\"https://www.blognone.com/node/136111\">ตามที่เคยประกาศไว้เมื่อปีที่แล้ว</a></p>\n<p>เดิมที Unreal Engine มีวิธีคิดเงินสำหรับเกมที่นำเอนจินไปใช้ โดย<a href=\"https://www.blognone.com/node/116338\">คิดส่วนแบ่ง 5% จากรายได้เกม โดยมีข้อยกเว้นให้ 1 ล้านดอลลาร์แรก</a> แต่สำหรับการใช้เอนจินไปทำสื่ออื่นๆ ที่ไม่ใช่เกม กลับนับรายได้จากการขายได้ยาก เพราะเอนจินถูกผนวกเข้าไปในสินค้าหรือบริการอื่นอีกที วิธีคิดเงินจึงเป็นตามจำนวนนักพัฒนาที่ใช้ (seat-based subscription) คิดราคา 1,850 ดอลลาร์ต่อคนต่อปี โดยราคานี้จ่ายแล้วได้ทั้ง Unreal Engine และเครื่องมืออีกสองตัว Twinmotion และ RealityCapture ที่ Epic ซื้อกิจการมา</p>\n<p>การเปลี่ยนแปลงนี้จะมีผลใน Unreal Engine 5.4 เวอร์ชันหน้าที่จะออกช่วงปลายเดือนเมษายน 2024 หากตัดสินใจอยู่กับเวอร์ชัน 5.3 ต่อไปก็ไม่ต้องจ่ายค่าไลเซนส์ตรงนี้</p>\n<p>Unreal Engine ได้รับความนิยมมากขึ้นเรื่อยๆ ในวงการภาพยนตร์ โดยเปลี่ยนจากการสร้างฉากจำลองในโลกจริง มาเป็นการสร้างฉากดิจิทัลแล้วฉายขึ้นจอขนาดใหญ่ด้านหลังนักแสดงแทน ส่งผลให้ปรับเปลี่ยนฉากได้รวดเร็วกว่าเดิม ประหยัดเวลาและต้นทุนค่าผลิตภาพยนตร์ ตัวอย่างภาพยนตร์หรือซีรีส์ดังที่ใช้วิธีนี้คือ The Mandalorian ตามคลิปท้ายข่าว</p>\n<p>ที่มา - <a href=\"https://www.unrealengine.com/en-US/blog/we-are-updating-unreal-engine-twinmotion-and-realitycapture-pricing-in-late-april\">Epic Games</a></p>\n<p><img alt=\"No Description\" src=\"https://www.blognone.com/sites/default/files/externals/b1a8acde6d4702fa2ebc76db27395f5c.jpeg\" /></p>\n</div></div></div><div><div>Topics: </div><div><div><a href=\"/topics/unreal\">Unreal</a></div><div><a href=\"/topics/epic-games\">Epic Games</a></div><div><a href=\"/topics/game-engine\">Game Engine</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5908cd6f1e56133886cdbf25ce68d810d9a33cc1527f1f35fe6d6dbd93e8380e","category":"Thai"}
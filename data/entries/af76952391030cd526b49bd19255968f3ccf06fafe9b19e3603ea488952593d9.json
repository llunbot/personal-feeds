{"title":"Sonos ประกาศแผนกู้ศรัทธาในแบรนด์ หลังแอปที่อัปเดตใหม่ ทำให้ลูกค้าเดิมไม่พอใจมาก","link":"https://www.blognone.com/node/142309","date":1727791613000,"content":"<div><div><div><p>ปัญหาที่รุมเร้า Sonos อยู่ในช่วงนี้คือแอพควบคุมลำโพงเวอร์ชันใหม่ที่เพิ่งปล่อยอัพเดตใหญ่ในเดือนพฤษภาคม เต็มไปด้วยปัญหา ทั้งเรื่องคุณภาพเสียง เสถียรภาพ และบั๊กอื่นๆ ทำให้ฐานลูกค้าดั้งเดิมของ Sonos ไม่พอใจมาก</p>\n<p>ในช่วงที่ผ่านมา Sonos ถูกลูกค้าเดิมต่อว่าจำนวนมาก หลังจากออกอัปเดตแอปควบคุมลำโพงเวอร์ชันใหม่ ซึ่งมีปัญหา การควบคุมคุณภาพเสียง บั๊ก ซึ่ง Sonos เลือกไม่นำแอปเวอร์ชันเดิมกลับมา แต่เดินหน้าแก้ไขไปเรื่อย ๆ ซึ่งสถานการณ์ไม่ดีขึ้นจน Sonos ต้องออกแถลงการณ์เรื่องนี้เลย</p>\n<p>Sonos บอกว่าบริษัทขอให้คำมั่นสัญญา หลังจากได้ตรวจสอบคุณภาพของแอปเวอร์ชันใหม่ที่ออกมาตั้งเดือนพฤษภาคม มีการแก้ไขปัญหาที่รายงานมาตลอด พบว่ามีขั้นตอนการทำงานหลายอย่างที่ไม่ถูกต้อง จนทำให้เกิดประเด็นความเชื่อมั่นของลูกค้า ซึ่ง Sonos มุ่งมั่นที่จะนำแบรนด์ที่ทุกคนรักกลับคืนมา</p>\n<p>ในด้านผลิตภัณฑ์ Sonos บอกว่าจะมีการทดสอบที่รัดกุมและรอบด้านมากขึ้น สินค้าที่ออกสู่ตลาดได้ต้องผ่านเกณฑ์นี้ทั้งหมด การทดสอบช่วงเบต้าต้องมีลูกค้าที่หลากหลาย การปล่อยอัปเดตจะทยอยทำเป็นกลุ่มเล็กก่อนเสมอ และมีพนักงานที่เป็นตัวกลางรับฟังความเห็นตรงจากลูกค้า ส่งต่อให้กับผู้บริหาร</p>\n<p>Sonos ยังประกาศขยายระยะเวลารับประกันสินค้าทั้งหมดออกไปอีก 1 ปี, ซอฟต์แวร์จะมีการอัปเดตถี่ขึ้นเป็นทุก 2-4 สัปดาห์ เป้าหมายคือแก้ไขปัญหาคุณภาพทั้งหมดที่ถูกรายงาน และฝ่ายบริหารระดับสูงทั้งหมด จะไม่รับเงินโบนัสในช่วงเวลาทำงานตลอด 12 เดือนจากนี้ ยกเว้นสามารถแก้ไขปัญหาที่กล่าวมาทั้งหมดได้สำเร็จก่อน</p>\n<p>สุดท้าย Sonos บอกว่าปัญหาสำคัญของแอปที่ออกมาคือฟีเจอร์เดิมที่ลูกค้าคุ้นเคย ถูกตัดออกไป ซึ่งตอนนี้ Sonos ได้นำกลับมาแล้วมากกว่า 80% และจะครบ 100% ในอีกไม่กี่สัปดาห์ข้างหน้า</p>\n<p>ที่มา: <a href=\"https://www.businesswire.com/news/home/20241001714562/en/\">Sonos</a></p>\n<p><img src=\"https://www.blognone.com/sites/default/files/externals/dbeb3faa5bcda8a261d7dc3054599c8d.jpg\" /></p>\n</div></div></div><div><div>Topics: </div><div><div><a href=\"/topics/sonos\">Sonos</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"af76952391030cd526b49bd19255968f3ccf06fafe9b19e3603ea488952593d9","category":"Thai"}
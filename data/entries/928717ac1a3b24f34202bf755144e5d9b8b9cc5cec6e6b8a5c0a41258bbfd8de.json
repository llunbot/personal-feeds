{"title":"Hamilton","link":"https://markpeak.net/hamilton/","date":1709009059000,"content":"<p><em>Disclaimer: มีการสปอยล์เนื้อเรื่องอย่างมาก</em></p>\n<p>หลังจาก<a href=\"https://markpeak.net/american-diversity-hamilton-vs-gemini/\">อ่านบทความเกี่ยวกับ Hamilton เรื่องการนำเสนอมุมมองเกี่ยวกับสีผิวในสหรัฐ</a> เลยลองดู Hamilton เวอร์ชันภาพยนตร์อีกครั้ง (มีใน Disney+) หลังเคยลองพยายามมารอบหนึ่งแล้วไม่ค่อยอินเท่าไร ดูได้นิดเดียวก็เบื่อ แต่รอบนี้อินแล้ว</p>\n<p>Hamilton เป็นละครเพลงบรอดเวย์ที่เริ่มแสดงในปี 2015 และยังแสดงมาจนถึงปัจจุบัน (แถมยังขยายไปยังโรงละครในเมืองอื่นๆ เช่น ชิคาโกและลอนดอน) ในช่วงที่เริ่มแสดงใหม่ๆ สร้างปรากฏการณ์ตั๋วขายดีถล่มทลาย ชนิดว่าต้องจองกันข้ามปี</p>\n<p>เนื้อเรื่องของ Hamilton เป็นชีวประวัติของ Alexander Hamilton หนึ่งในกลุ่มผู้มีบทบาทก่อตั้งประเทศอเมริกา (ที่เรียกกันว่า <a href=\"https://en.wikipedia.org/wiki/Founding_Fathers_of_the_United_States\">Founding Fathers</a>) ในช่วงทำสงครามปลดปล่อยตัวเองจากการเป็นอาณานิคมของอังกฤษ</p>\n<div><img loading=\"lazy\" src=\"https://markpeak.net/wp-content/uploads/2024/02/washington-hamilton.jpeg\" width=\"900\" height=\"506\" srcset=\"https://markpeak.net/wp-content/uploads/2024/02/washington-hamilton.jpeg 900w, https://markpeak.net/wp-content/uploads/2024/02/washington-hamilton-300x169.jpeg 300w, https://markpeak.net/wp-content/uploads/2024/02/washington-hamilton-768x432.jpeg 768w, https://markpeak.net/wp-content/uploads/2024/02/washington-hamilton-700x394.jpeg 700w\" /><p>George Washington (ซ้าย) Alexander Hamilton (ขวา)</p></div>\n<p>นิยามของ Founding Fathers นั้นไม่ตายตัว เพราะมีคนจำนวนมากที่เข้าร่วมเหตุการณ์สำคัญต่างๆ อย่างการประกาศอิสรภาพ การเขียนรัฐธรรมนูญ ฯลฯ แต่ที่เห็นชอบกันโดยทั่วไป กลุ่ม Founding Fathers ที่โดดเด่นและมีบทบาทสูง มีทั้งหมด 7 คน เรียงตามนามสกุลคือ</p>\n<ul>\n<li>John Adams [2]</li>\n<li>Benjamin Franklin</li>\n<li>Alexander Hamilton</li>\n<li>John Jay</li>\n<li>Thomas Jefferson [3]</li>\n<li>James Madison [4]</li>\n<li>George Washington [1]</li>\n</ul>\n<p>ในจำนวนนี้มี 4 คนที่ได้เป็นประธานาธิบดีสหรัฐ (คนที่วงเล็บไว้ข้างหลังชื่อ ว่าเป็นประธานาธิบดีคนที่เท่าไร) ส่วน Benjamin Franklin ยังมีบทบาทเป็นนักวิทยาศาสตร์ชื่อดังที่เราคุ้นชื่อจากตำราเรียน คนที่ดังน้อยกว่าคนอื่นหน่อยเหลือแต่ Alexander Hamilton และ John Jay แค่สองคน</p>\n<div><img loading=\"lazy\" src=\"https://markpeak.net/wp-content/uploads/2024/02/hamilton.jpg\" width=\"900\" height=\"506\" srcset=\"https://markpeak.net/wp-content/uploads/2024/02/hamilton.jpg 900w, https://markpeak.net/wp-content/uploads/2024/02/hamilton-300x169.jpg 300w, https://markpeak.net/wp-content/uploads/2024/02/hamilton-768x432.jpg 768w, https://markpeak.net/wp-content/uploads/2024/02/hamilton-700x394.jpg 700w\" /><p>กลุ่มเพื่อนวัยหนุ่มของ Hamilton มีคนสำคัญคือ Marquis de Lafayette (ซ้ายสุด) ที่จะมีบทบาทอย่างสูงในการปฏิวัติฝรั่งเศส</p></div>\n<p>คนในกลุ่ม Founding Fathers ส่วนใหญ่มักเป็นคนชั้นสูง เกิดในตระกูลใหญ่ร่ำรวยจากนิวยอร์กหรือเวอร์จิเนีย แต่ชีวิตของ Alexander Hamilton นั้นดราม่าสุดๆ เพราะเขาไต่เต้าขึ้นมาจากการเป็นเด็กกำพร้าในหมู่เกาะเล็กๆ กลางทะเลแคริบเบียน กว่าจะได้หอบเสื่อผืนหมอนใบรอนแรมมาถึงนิวยอร์กก็อายุ 17 แล้ว แต่ด้วยความสามารถของเขาก็กลายเป็นหนึ่งในทหารคนสนิท มือขวาของนายพล George Washington และภายหลังได้เป็นรัฐมนตรีคลังคนแรกของสหรัฐอเมริกา</p>\n<p>ชีวิตที่เต็มไปด้วยสีสันของ Alexander Hamilton ทำให้ Lin-Manuel Miranda นักแต่งเพลงชาวอเมริกันเชื้อสายเปอโตริโกประทับใจ ตัวเขาเองประสบความสำเร็จกับการสร้างละครเพลงวัยรุ่น In the Heights ในปี 2005 (ภายหลังถูกดัดแปลงเป็นหนังด้วย) เมื่ออ่านหนังสือชีวประวัติของ Alexander Hamilton เขาจึงเกิดไอเดียทำละครเพลงย้อนยุค ที่นำดนตรียุคใหม่ (hip-hop) เข้ามาผสมผสานกับประวัติศาสตร์ ชื่อแรกของโปรเจคนี้คือ <strong>The Hamilton Mixtape</strong> น่าจะสะท้อนถึงไอเดียการมิกซ์เพลงเข้ามาได้เป็นอย่างดี</p>\n<div><img loading=\"lazy\" src=\"https://markpeak.net/wp-content/uploads/2024/02/jefferson-madison.jpg\" width=\"900\" height=\"506\" srcset=\"https://markpeak.net/wp-content/uploads/2024/02/jefferson-madison.jpg 900w, https://markpeak.net/wp-content/uploads/2024/02/jefferson-madison-300x169.jpg 300w, https://markpeak.net/wp-content/uploads/2024/02/jefferson-madison-768x432.jpg 768w, https://markpeak.net/wp-content/uploads/2024/02/jefferson-madison-700x394.jpg 700w\" /><p>Thomas Jefferson (ซ้าย) James Madison (ขวา)</p></div>\n<p>คอนเซปต์อีกอย่างของ Hamilton คือการเล่าประวัติศาสตร์ของ “คนขาว” แต่ใช้นักแสดงที่เป็นคนผิวสีเกือบทั้งหมด ไม่ว่าจะเป็นตัว Lin-Manuel Miranda เองที่เป็นละติน นักแสดงผิวดำ รวมถึงเอเชีย เพื่อสะท้อนความเป็นอเมริกันยุคปัจจุบันที่เคารพเรื่องความหลากหลายทางเชื้อชาติมากขึ้นกว่าในอดีต เป็นการ “ท้าทาย” มุมมองของคนดูว่าหากลองเปลี่ยนสีผิวคนแสดงแล้ว เรายังจินตนาการเห็นภาพประวัติศาสตร์แบบเดียวกันไหม</p>\n<blockquote><p>“America then, as told by America now.”</p>\n<p>“We’re telling the story of old, dead white men but we’re using actors of color, and that makes the story more immediate and more accessible to a contemporary audience.”</p></blockquote>\n<p></p>\n<p>ชีวิตจริงของ Alexander Hamilton เป็นคนขาวเชื้อสายสกอต ที่เกิดในเกาะกลางทะเลแคริบเบียน ชีวิตในวัยเด็กประสบปัญหาหลายอย่าง ตั้งแต่พ่อทิ้ง แม่ป่วยตาย เมื่อญาติรับมาดูแล ก็เจอเฮอริเคนถล่มเกาะซะอีก แต่ด้วยความสามารถ ความฉลาดเฉลียว ปัญญา ทำให้เขามีโอกาสได้ “เข้ากรุง” มายังนิวยอร์ก</p>\n<p>แต่เมื่อเข้ามายังนิวยอร์ก มุมมองของเขาต่อแผ่นดินใหญ่ของอเมริกา ก็ยังเปรียบตัวเองเป็น “ผู้อพยพ” (immigrant) ดังเห็นได้จากหลายเพลงในเรื่อง ซึ่ง Miranda จับเอาแกนหลักตรงนี้มาขับเน้นให้ละครเพลง Hamilton มีธีมเรื่องผู้อพยพให้เด่นชัดยิ่งขึ้น</p>\n<p>ละครเพลง Hamilton เริ่มทดสอบแสดงครั้งแรกในปี 2013 ก่อนแสดงจริงในปี 2015 รูปแบบของละครเป็นการร้องเพลงแทบทั้งเรื่อง (sung-through) แทบไม่มีบทสนทนาที่เป็นเสียงปกติเลย (ในเรื่องมีเพลงทั้งหมดถึง 46 เพลง! ร้องกันได้เยอะขนาดนี้ น่าทึ่งมาก)</p>\n<p>นอกจากการใช้เพลงสมัยใหม่เป็นวิธีการเล่าเรื่องแล้ว ความลุ่มลึกของ Hamilton ยังอยู่ที่เนื้อเพลงอันคมคาย มีสำบัดสำนวนมากมาย (ตัวอย่างเช่น เพลงเด่นของเรื่องคือ My Shot สามารถตีความได้หลายอย่าง ทั้งช็อตของเหล้าที่กิน, โอกาสทำตามความฝัน และกระสุนที่ยิงใส่ตัวเอก Alexander Hamilton ในตอนจบ)</p>\n<p></p>\n<p>คนที่รู้ประวัติศาสตร์อเมริกันแบบจริงจัง ยังบอกด้วยว่า Miranda ไปนั่งอ่านจดหมาย เอกสาร ของ Alexander Hamilton อย่างละเอียด แล้วนำประโยคจริงๆ ที่ Hamilton เขียนไว้มาใส่ไว้ในเพลงด้วย (อันนี้เกินความสามารถที่เราจะเข้าใจไปได้แล้ว) แสดงให้เห็นถึงความเก่งและจริงจังของ Miranda ได้เป็นอย่างดี</p>\n<p>โครงเรื่องหลักของ Hamilton แบ่งออกเป็น 2 Act (ละครเวทีมีพักครึ่ง) ความยาวรวมประมาณ 2.5 ชั่วโมง ครึ่งแรกเป็นชีวิตของ Alexander Hamilton ที่เริ่มเข้ามาสร้างตัวในนิวยอร์ก แต่งงานสร้างครอบครัวกับลูกสาวตระกูลไฮโซนิวยอร์ก เป็นทหารร่วมรบในสงครามปฏิวัติอเมริกา และไต่เต้าขึ้นมาจนได้เป็นทหารคนสนิท เป็นมือขวาของนายพล George Washington ที่เป็นผู้บัญชาการสูงสุดของกองทัพปฏิวัติ หลังชนะสงคราม Battle of Yorktown ที่ยุติศึกระหว่างอังกฤษกับอเมริกา เขาก็ได้รับการแต่งตั้งเป็นรัฐมนตรีคลัง Secretary of the Treasury ในคณะรัฐมนตรีของ Washington</p>\n<p></p>\n<p>ครึ่งหลังเป็นชีวิตทางการเมืองของ Alexander Hamilton ที่ประสบปัญหาทั้งเรื่องงานและเรื่องส่วนตัว (ชีวิตรักและการมีชู้) ในประเด็นการเมือง Hamilton เป็นแกนนำสำคัญของฝั่งพรรค Federalist ที่มองว่ารัฐบาลกลางควรมีอำนาจมากๆ มีธนาคารกลางของประเทศเข้ามาจัดการเศรษฐกิจแบบรวมศูนย์ ในขณะที่คู่แข่งทางการเมืองของเขาคือ Thomas Jefferson และ James Madison เป็นฝ่ายพรรค Democratic–Republican (ชื่อแรกของพรรค Democrats ในปัจจุบัน) ที่เน้นการให้อำนาจของแต่ละรัฐจัดการตัวเอง รัฐบาลกลางมีอำนาจน้อยๆ ก็พอ (เหตุการณ์ในประวัติศาสตร์จบลงด้วยชัยชนะของฝ่ายหลัง ทำให้อเมริกาเป็นอย่างที่เห็นในปัจจุบัน)</p>\n<p>เหตุการณ์สำคัญทางประวัติศาสตร์ในช่วงนี้คือ Hamilton อยากผ่านกฎหมายธนาคารกลางแต่ไม่สำเร็จ มีเสียงโหวตไม่พอ จึงไปเจรจากับฝ่ายของ Jefferson และ Madison คุยกันสามคนที่บ้านของ Jefferson กลายเป็น “ซูเปอร์ดีล” ครั้งประวัติศาสตร์ นั่นคือ Hamilton ได้ตั้งธนาคารกลาง แลกกับการที่สหรัฐอเมริกาจะตั้งเมืองหลวงใหม่ Washington D.C. ทาง “ภาคใต้” (ณ เวลานั้นคือใต้กว่านิวยอร์ก-ฟิลาเดลเฟีย) คือ Virginia ซึ่งเป็นฐานที่มั่นของ Jefferson</p>\n<p>เหตุการณ์ดีลลับครั้งนี้มีชื่อเรียกในภายหลังว่า <a href=\"https://en.wikipedia.org/wiki/Compromise_of_1790\">Compromise of 1790</a> (เพลงในเรื่องที่พูดถึงเหตุการณ์นี้จึงร้องว่า The Room Where It Happens)</p>\n<p></p>\n<div><img loading=\"lazy\" src=\"https://markpeak.net/wp-content/uploads/2024/02/hamilton-burr.jpeg\" width=\"900\" height=\"506\" srcset=\"https://markpeak.net/wp-content/uploads/2024/02/hamilton-burr.jpeg 900w, https://markpeak.net/wp-content/uploads/2024/02/hamilton-burr-300x169.jpeg 300w, https://markpeak.net/wp-content/uploads/2024/02/hamilton-burr-768x432.jpeg 768w, https://markpeak.net/wp-content/uploads/2024/02/hamilton-burr-700x394.jpeg 700w\" /><p>Aaron Burr (ซ้าย) Alexander Hamilton (ขวา)</p></div>\n<p>ตัวละครสำคัญอีกคนที่มีบทบาทสูงคือ <a href=\"https://en.wikipedia.org/wiki/Aaron_Burr\">Aaron Burr</a> หนึ่งในสหายช่วงปฏิวัติอเมริกา และคู่แข่งทางการเมืองของ Alexander Hamilton ที่ไปเข้าพวกกับฝ่ายของ Jefferson เพื่อเอาชนะฝ่าย Federalist แต่เมื่อชนะ Federalist แล้วก็กลายเป็นคู่แข่งทางการเมืองกับ Jefferson ใน<a href=\"https://en.wikipedia.org/wiki/1800_United_States_presidential_election\">การเลือกตั้งปี 1800</a> (แม้อยู่พรรคเดียวกัน แต่ระบบการเลือกตั้งในสมัยนั้น คนพรรคเดียวกันแย่งกันเป็นประธานาธิบดีได้) สุดท้าย Hamilton เลือกอยู่ข้าง Jefferson ทำให้เขารวมเสียงได้เป็นประธานาธิบดีคนที่ 3 ของสหรัฐ และ Burr ที่แพ้ไปเฉียดฉิวจึงได้เป็นแค่รองประธานาธิบดี</p>\n<p>ด้วยเหตุนี้ทำให้ Burr โกรธแค้น Hamilton และท้าดวลปืนกัน (วิธีชำระความแค้นในยุคนั้น) ซึ่ง Hamilton เลือกยิงขึ้นฟ้า และโดน Burr ยิงเสียชีวิต เป็นการปิดฉากตำนานชีวิตอันโลดโผนของ Hamilton</p>\n<p>การดู Hamilton โดยเฉพาะครึ่งหลัง จำเป็นต้องเข้าใจระบบการเมืองสหรัฐยุคแรก (<a href=\"https://en.wikipedia.org/wiki/First_Party_System\">First Party System</a>) พอสมควรจึงจะเข้าใจเนื้อเรื่องได้อย่างถ่องแท้ ต้องขอบคุณที่โลกนี้มีสตรีมมิ่ง ทำให้เราสามารถดูไป หยุดพักไปอ่าน<a href=\"https://en.wikipedia.org/wiki/Hamilton_(2020_film)\">รายละเอียดใน Wikipedia</a> จนเข้าใจแล้วค่อยดูต่อได้</p>\n<p><img loading=\"lazy\" src=\"https://markpeak.net/wp-content/uploads/2024/02/us-presidents-1024x866.png\" width=\"700\" height=\"592\" srcset=\"https://markpeak.net/wp-content/uploads/2024/02/us-presidents-1024x866.png 1024w, https://markpeak.net/wp-content/uploads/2024/02/us-presidents-300x254.png 300w, https://markpeak.net/wp-content/uploads/2024/02/us-presidents-768x649.png 768w, https://markpeak.net/wp-content/uploads/2024/02/us-presidents-700x592.png 700w, https://markpeak.net/wp-content/uploads/2024/02/us-presidents.png 1196w\" /></p>\n<p>สรุป timeline การเมืองสหรัฐแบบสั้นๆ เผื่อเป็นลายแทงให้คนอื่นๆ</p>\n<ul>\n<li>1789 – <strong>George Washington</strong> เป็นประธานาธิบดีคนแรก 2 สมัย ไม่สังกัดพรรค\n<ul>\n<li><strong>John Adams</strong> เป็นรองประธานาธิบดี ฝ่าย Federalist แต่ก็ไม่ถูกกับ Hamilton (ไม่มีปรากฏตัวในเรื่อง แต่ถูกพูดถึงบ่อยครั้ง)</li>\n<li><strong>Alexander Hamilton</strong> เป็นรัฐมนตรีคลัง ฝ่าย Federalist</li>\n<li><strong>Thomas Jefferson</strong> เป็นรัฐมนตรีต่างประเทศ ฝ่าย Democratic–Republican</li>\n</ul>\n</li>\n<li>1796 – Washington วางมือ, Adams สืบทอด, Jefferson ลาออกจากคณะรัฐมนตรีเพื่อไปลงเลือกตั้ง</li>\n<li>1796 –  <strong>John Adams</strong> ชนะได้เป็นประธานาธิบดีคนที่สอง (และเป็นครั้งเดียวที่ Federalist ชนะเลือกตั้ง)\n<ul>\n<li>Jefferson ได้อันดับสอง ได้เป็นรองประธานาธิบดี</li>\n<li>Adams ไม่ถูกกับ Hamilton จึงไม่ได้เชิญให้ร่วมคณะรัฐมนตรี</li>\n</ul>\n</li>\n<li>1800 – John Adams ลงเลือกตั้งสมัยที่สอง สู้กับ Jefferson อีกรอบ\n<ul>\n<li>ผู้ชนะคือ Jefferson และ Burr ที่ได้คะแนนเท่ากัน ส่วน Adams มาเป็นอันดับสาม</li>\n<li>ต้องตัดสินกันโดยให้สภาคองเกรสเลือก เลือกกัน 35 รอบไม่ได้ข้อยุติ จนสุดท้าย Hamilton ขอให้ฝ่าย Federalist ลงคะแนนให้ Jefferson</li>\n<li>Jefferson ได้เป็นประธานาธิบดีคนที่สาม ส่วน Burr ได้เป็นรองประธานาธิบดี</li>\n</ul>\n</li>\n<li>1808 – <strong>James Madison</strong> คู่หูของ Jefferson ชนะเลือกตั้ง ได้เป็นประธานาธิบดีคนที่สี่</li>\n</ul>\n<p>แน่นอนว่าการเป็นละครเวทีย่อมดัดแปลงเหตุการณ์ในประวัติศาสตร์จริงไปบ้าง ขับเน้นให้เรื่องมันดราม่าขึ้น คิดว่าจุดที่เป็นประเด็นสำคัญในเรื่องคือ</p>\n<ul>\n<li>Aaron Burr ไม่ได้ท้ายิง Hamilton เพราะการเลือกตั้งประธานาธิบดีปี 1800 (แต่คงไม่พอใจตั้งแต่ตอนนั้น) แต่เป็นเพราะ Burr ไปลงเลือกตั้งผู้ว่าการรัฐนิวยอร์กในปี 1804 แล้วโดน Hamilton ขวางอีก (ด้วยเหตุผลอื่น คือตอนนั้นฝ่ายนิวยอร์กอยากแยกประเทศ)</li>\n<li>Angelica Schuyler พี่สาวของ Elizabeth ภรรยาของ Hamilton ที่แอบหลงรัก Hamilton แต่ยอมหลีกทางให้น้องสาวนั้น ในประวัติศาสตร์จริง ตอนที่เธอมาเจอ Hamilton ครั้งแรกนั้นเธอมีลูกแล้ว 2 คน แม้ว่าในจดหมายที่เขียนถึงกัน ก็มีความกุ๊กกิ๊กกันอยู่จริง</li>\n</ul>\n<div><img loading=\"lazy\" src=\"https://markpeak.net/wp-content/uploads/2024/02/hamilton_still_01305807_1cc9f45c.jpeg\" width=\"900\" height=\"506\" srcset=\"https://markpeak.net/wp-content/uploads/2024/02/hamilton_still_01305807_1cc9f45c.jpeg 900w, https://markpeak.net/wp-content/uploads/2024/02/hamilton_still_01305807_1cc9f45c-300x169.jpeg 300w, https://markpeak.net/wp-content/uploads/2024/02/hamilton_still_01305807_1cc9f45c-768x432.jpeg 768w, https://markpeak.net/wp-content/uploads/2024/02/hamilton_still_01305807_1cc9f45c-700x394.jpeg 700w\" /><p>สามพี่น้อง Schuyler Sisters</p></div>\n<p>การที่ Hamilton มีเพลงเยอะมาก หลายเพลงก็เพราะและมีความหมายดี ในมุมกลับก็เป็นข้อเสียว่ามันไม่มีเพลงที่เด่นแบบสุดๆ ทิ้งขาดเพลงอื่นๆ เท่าที่ไล่อ่านความเห็นแฟนๆ ดูก็หลากหลายแตกต่างกันไป แต่ไม่มีเพลงเด่นๆ เหมือนละครเพลงดังเรื่องอื่น (เช่น The Music of the Night ของ Phantom of the Opera หรือ Defying Gravity ของ Wicked)</p>\n<p>ส่วนตัวแล้ว เพลงที่ชอบในวิธีการนำเสนอคือ</p>\n<ul>\n<li><a href=\"https://en.wikipedia.org/wiki/Satisfied_(Hamilton_song)\">Satisfied</a> ที่ Angelica พูดถึง Hamilton ที่เธอแอบหลงรัก โดยใช้วิธีเล่าเรื่องแบบ rewind ย้อนกลับไปยังเหตุการณ์ที่เจอกัน (พร้อมกับน้องสาว Eliza) ซึ่งวิธีเล่าเรื่องแบบนี้เราพบบ่อยในภาพยนตร์หรือการ์ตูนที่มี flashback แต่พอเป็นละครเวที นักแสดงต้อง rewind ตัวเองกลับไปยังฉากเดิมเพื่อเปลี่ยนวิธีเล่าเรื่องใหม่ด้วย เจ๋งมาก</li>\n<li>Cabinet Battle ที่ดัดแปลงการประชุมคณะรัฐมนตรีสุดซีเรียส กลายมาเป็นสงครามแร็ปด่ากัน (มีไมโครโฟนให้ถือด้วยนะ 555) โดยตัวละครที่มาแร็ปแข่งกันคือ Thomas Jefferson กับ Alexander Hamilton และมี George Washington เป็นกรรมการตัดสิน อะไรเนี่ย 555</li>\n</ul>\n<p></p>\n<p>ฝั่งของนักแสดง ถ้าไม่นับตัวของ Miranda ที่เขียนเพลงเอง แต่งเรื่องเอง แสดงเป็นพระเอกเองแล้ว นักแสดงที่ผมชอบ (ในเวอร์ชันหนังปี 2020) คือ</p>\n<ul>\n<li>Leslie Odom Jr. เล่นเป็น Arron Burr ได้ทรงพลังมาก</li>\n<li>Renée Elise Goldsberry เล่นเป็น Angelica Schuyler ขโมยซีนน้องสาวไปหมด</li>\n<li>Daveed Diggs เล่นเป็น Thomas Jefferson เวอร์ชันสุดเพี้ยน ไม่มีการตีความ Jefferson ที่พิสดารกว่านี้อีกแล้ว</li>\n<li>Jonathan Groff เล่นเป็น King George III ของฝั่งอังกฤษ ทุกฉากเขาต้องเล่นคนเดียวล้วนๆ แต่ขโมยซีนสุดๆ เช่นกัน</li>\n</ul>\n<div><img loading=\"lazy\" src=\"https://markpeak.net/wp-content/uploads/2024/02/hamiltonaddl_04_975312f1.jpeg\" width=\"900\" height=\"506\" srcset=\"https://markpeak.net/wp-content/uploads/2024/02/hamiltonaddl_04_975312f1.jpeg 900w, https://markpeak.net/wp-content/uploads/2024/02/hamiltonaddl_04_975312f1-300x169.jpeg 300w, https://markpeak.net/wp-content/uploads/2024/02/hamiltonaddl_04_975312f1-768x432.jpeg 768w, https://markpeak.net/wp-content/uploads/2024/02/hamiltonaddl_04_975312f1-700x394.jpeg 700w\" /><p>King George III</p></div>\n<p>ละครเพลง Hamilton เล่าเรื่องของ Alexander Hamilton ทั้งในแง่ความขัดแย้งส่วนตัว (เด็กกำพร้า ผู้อพยพ ที่มาทำภารกิจยิ่งใหญ่อย่างการเปลี่ยนแปลงอเมริกา) ครอบครัว (ความเป็นสามี พ่อ การมีชู้) และโยงไปยังความขัดแย้งทางการเมือง กับตัวละครสำคัญทางประวัติศาสตร์ที่มีทั้งเพื่อน พี่ชาย (George Washington ในฐานะพ่อที่ขาดหาย) และศัตรู (Burr &amp; Jefferson) โดยมีฉากหลังเป็นสหรัฐอเมริกาในช่วงก่อร่างสร้างชาติ ทุกอย่างเป็นสิ่งใหม่ที่ยังไม่รู้ว่าต้องทำอย่างไร ต้องออกแบบกันใหม่ทั้งหมด</p>\n<p>บทสรุปของ Hamilton คงเป็นเหมือนที่ Marilyn Stasio นักวิจารณ์จาก Variety เขียนเอาไว้</p>\n<blockquote><p>In the end, Miranda’s impassioned narrative of one man’s story becomes the collective narrative of a nation, a nation built by immigrants who occasionally need to be reminded where they came from.”</p></blockquote>\n<p>ความดังของ Hamilton ยังทำให้นักเรียนในอเมริกาหันมาสนใจประวัติศาสตร์กันเยอะขึ้นมาก ซึ่งก็รวมถึงตัวผมเองด้วยที่ไม่ค่อยเคยรู้ประวัติศาสตร์สหรัฐช่วงก่อตั้งประเทศสักเท่าไรเลย ดูไปอ่านไปจนจบเรื่องก็ได้ความรู้เพิ่มมาอีกมากโข และถ้ามีโอกาสก็คงต้องไปดูละครจริงๆ สักครั้งหนึ่งให้ได้</p>\n<p><strong>เกร็ดอื่นๆ เกี่ยวกับ Alexander Hamilton ที่ไม่มีในละคร</strong></p>\n<ul>\n<li>Hamilton เป็นผู้ก่อตั้งธนาคารหลายแห่ง ถ้าไม่นับธนาคารกลาง ก็มีธนาคารเอกชนคือ\n<ul>\n<li><a href=\"https://en.wikipedia.org/wiki/Bank_of_North_America\">Bank of North America</a> ธนาคารพาณิชย์แห่งแรกของอเมริกา ก่อตั้งปี 1801 แต่ปัจจุบันไม่มีแล้ว ถูกกลืนกิจการไปในปี 1929 โดยร่างปัจจุบันคือส่วนหนึ่งของ Well Fargo</li>\n<li>Bank of New York ก่อตั้งในปี 1804 ภายหลังไปควบรวมกับธนาคาร Mellon ในปี 2007 กลายเป็น BNY Mellon ในปัจจุบัน</li>\n</ul>\n</li>\n<li>Aaron Burr คู่แข่งของ Hamilton เป็นผู้ก่อตั้งบริษัท <a href=\"https://en.wikipedia.org/wiki/Manhattan_Company\">Manhattan Company</a> ในปี 1799 ตอนแรกทำเรื่องน้ำในนิวยอร์ก แล้วผันตัวมาเป็นธนาคาร (เพื่อแข่งกับกิจการธนาคารของ Hamilton คือพวกพี่จะแข่งกันทุกเรื่องใช่ไหม) ไปควบรวมกับธนาคาร Chase National Bank ในปี 1955 กลายเป็น Chase Manhattan และปี 2000 ถูก JP Morgan ซื้อกิจการจนกลายเป็น JP Morgan Chase ในปัจจุบัน</li>\n<li>Hamilton ยังเป็นผู้ก่อตั้งหนังสือพิมพ์ New York Post ในปี 1801 (แม้ไม่ได้เป็นบรรณาธิการเอง) และยังอยู่มาจนถึงปัจจุบัน เจ้าของคือกลุ่ม News Corp ที่ซื้อมาในปี 1976</li>\n</ul>The post <a href=\"https://markpeak.net/hamilton/\">Hamilton</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"928717ac1a3b24f34202bf755144e5d9b8b9cc5cec6e6b8a5c0a41258bbfd8de","category":"Thai"}
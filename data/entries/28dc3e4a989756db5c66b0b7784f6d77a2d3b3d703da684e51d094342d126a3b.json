{"title":"นักวิจัยพบผู้ควบคุมโดเมน .MOBI ไม่ต่ออายุโดเมนเซิร์ฟเวอร์ WHOIS เก่า เปิดทางคนร้ายออกใบรับรองแทนเจ้าของโดเมน","link":"https://www.blognone.com/node/141966","date":1726103908000,"content":"<div><div><div><p>ทีมวิจัยความปลอดภัยจาก WatchTower รายงานถึงความผิดพลาดของผู้ให้บริการออกใบรับรองการเข้ารหัส จากการที่ผู้รับจดทะเบียนโดเมน .MOBI ย้ายเซิร์ฟเวอร์ WHOIS จากเดิม จนนำไปสู่ช่องโหว่ให้ทีมวิจัยสามารถออกใบรับรองของโดเมนใดๆ ภายใต้ TLD .MOBI ได้ทั้งหมด</p>\n<p>WHOIS เป็นโปรโตคอลในการขอข้อมูลโดเมน, ไอพี, และหมายเลข Autonomous Systems (AS) ว่าผู้จดทะเบียนเป็นใคร หมดอายุเพื่อใด ตลอดจนต้องติดต่อใครบ้างหากมีปัญหา</p>\n<p>ปัญหาเกิดจากผู้ให้บริการจะทะเบียน .MOBI การย้ายเซิร์ฟเวอร์ <code>whois.dotmobiregistry.net</code> ไปยัง <code>whois.nic.mobi</code> ตั้งแต่หลายปีก่อน และทิ้งให้โดเมน <code>dotmobiregistry.net</code> หมดอายุไป ทีมวิจัยซื้อโดเมนนี้มา และเปิดเซิร์ฟเวอร์ WHOIS เพื่อดูว่ามีใครเชื่อมต่อเข้ามาบ้าง และปรากฎว่ายังมีเซิร์ฟเวอร์จำนวนมากคิวรี WHOIS เข้ามาอยู่ หลังจากสังเกตไประยะหนึ่งก็พบว่ามีผู้ให้บริการออกใบรับรองเข้ารหัส (certification authority - CA) เชื่อมต่อเข้ามาด้วย</p>\n<p>ทีมงานสร้าง WHOIS สำหรับโดเมนที่ตัวเองไม่ได้เป็นเจ้าของ เช่น <code>microsoft.mobi</code> แล้วพยายามขอใบรับรองเข้ารหัสจาก CA ต่างๆ พบว่า GlobalSign อ่านค่าจะเซิร์ฟเวอร์ WHOIS ที่ทีมงานตั้งขึ้นมาใหม่ ทำให้สามารถขอใบรับรองโดยใช้อีเมลของทีมวิจัยได้</p>\n<p>ทีมงานหยุดการทดสบไว้แค่หน้าเว็บขอใบรับรองโดยไม่ได้ออกใบรับรองจริง อย่างไรก็ตามทีมงานพบว่าเซิร์ฟเวอร์จำนวนมากเชื่อมต่อมายังโดเมนเก่านี้ ทั้งอีเมลเซิร์ฟเวอร์, และบริการความปลอดภัย การอัพเดตข้อมูลโดเมน WHOIS จึงเป็นส่วนสำคัญของความปลอดภัยที่ผู้ดูแลระบบต้องอัพเดตต่อเนื่องเพื่อไม่ให้เกิดเหตุการณ์แบบนี้อีก</p>\n<p>ที่มา - <a href=\"https://labs.watchtowr.com/we-spent-20-to-achieve-rce-and-accidentally-became-the-admins-of-mobi/\">WatchTower</a></p>\n<p><img alt=\"No Description\" src=\"https://www.blognone.com/sites/default/files/externals/a6e8a7c9aa9b0e19ce363755a0799b52.png\" /></p>\n</div></div></div><div><div>Topics: </div><div><div><a href=\"/topics/dns\">DNS</a></div><div><a href=\"/topics/security\">Security</a></div><div><a href=\"/topics/domain-name\">Domain Name</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"28dc3e4a989756db5c66b0b7784f6d77a2d3b3d703da684e51d094342d126a3b","category":"Thai"}
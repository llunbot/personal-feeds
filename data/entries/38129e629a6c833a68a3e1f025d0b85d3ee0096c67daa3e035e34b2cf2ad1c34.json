{"title":"Nightdive Studios ประกาศรีมาสเตอร์ System Shock 2 วางขาย 26 มิ.ย. 2025","link":"https://www.blognone.com/node/145421","date":1742711507000,"content":"<div><div><div><p>Nightdive Studios ผู้เชี่ยวชาญด้านการพอร์ตและรีมาสเตอร์เกมเก่า ประกาศวันวางขาย System Shock 2: 25th Anniversary Edition เวอร์ชันรีมาสเตอร์ 26 มิถุนายน 2025 บนพีซี, PlayStation, Xbox, Nintendo Switch</p>\n<p>System Shock 2 เป็นเกมยิงไซไฟอวกาศ วางขายในปี 1999 พัฒนาโดย Irrational Games และ Looking Glass Studios เพื่อเป็นภาคต่อของเกม System Shock ภาคแรกในปี 1994 (หลังจากการวางขายเกม System Shock 2 ดีไซเนอร์ของเกมคือ Ken Levine ก็ไปสร้างชื่อจาก BioShock ต่อในปี 2007)</p>\n<p>เกม System Shock 2 ยังเป็นจุดกำเนิดของ Nightdive Studios เพราะผู้ก่อตั้งสตูดิโอ Stephen Kick เกิดอยากเล่นเกมเก่าคลาสสิกขึ้นมาในปี 2012 และพบว่าแผ่นเกม System Shock 2 ที่เขาซื้อมานั้นเล่นบนพีซีของเขาไม่ได้อีกแล้ว เขาจึงตามหาสิทธิความเป็นเจ้าของเกม System Shock (เพราะสตูดิโอ Looking Glass Studios ปิดตัวไปก่อนแล้ว) จนสุดท้ายซื้อสิทธิความเป็นเจ้าของเกมมาได้สำเร็จ และนำเกมไปปรับปรุง (ไม่ได้รีมาสเตอร์) แล้วมาขายบน GOG ในปี 2013</p>\n<p>Nightdive Studios ยังไปไกลกว่านั้นคือ <a href=\"https://www.blognone.com/node/82652\">นำเกม System Shock ภาค 1 มารีเมค</a> ด้วยทีมงานชุดเดิม (วางขายได้จริงปี 2023) ส่วนข่าวนี้คือการนำ System Shock 2 มารีมาสเตอร์ (Kick ให้สัมภาษณ์ว่าเกมภาค 2 อยู่ในสถานะที่เล่นได้อยู่แล้ว ไม่ต้องถึงขั้นรีเมคใหม่ทั้งหมด) ขายในชื่อว่า System Shock 2: 25th Anniversary Edition</p>\n<p>ที่มา - <a href=\"https://www.polygon.com/news/543748/system-shock-2-25th-anniversary-edition-launch-release-date-nightdive-studios\">Polygon</a>, <a href=\"https://news.xbox.com/en-us/2025/03/20/why-nightdive-remastered-system-shock-2-instead-of-remaking-it/\">Xbox</a></p>\n<p><img alt=\"No Description\" src=\"https://www.blognone.com/sites/default/files/externals/b9732a146c8c7f278f152c43dfb635e3.jpg\" /></p>\n</div></div></div><div><div>Topics: </div><div><div><a href=\"/topics/system-shock\">System Shock</a></div><div><a href=\"/topics/nightdive-studios\">Nightdive Studios</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"38129e629a6c833a68a3e1f025d0b85d3ee0096c67daa3e035e34b2cf2ad1c34","category":"Thai"}
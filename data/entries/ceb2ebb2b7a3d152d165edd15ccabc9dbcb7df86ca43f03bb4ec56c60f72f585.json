{"title":"FBI ตามจับโจรขโมยบิตคอยน์ 53,500 BTC จากตลาดมืด Silk Road สิบปีก่อน","link":"https://www.blognone.com/node/133414","date":1681375012000,"content":"<div><div><div><p>FBI ยึดบิตคอยน์จาก Jimmy Zhong ลูกค้าของตลาดมืด Silk Road ที่พบบั๊กในเว็บทำให้ถอนบิตคอยน์ออกมาได้มากกว่าที่ฝากไว้ตั้งแต่ปี 2012</p>\n<p>Zhong พบว่าหากคลิกถอนจาก Silk Road เงินรัวๆ ก็จะได้รับบิตคอยน์ออกมาเบิ้ลเป็นสองเท่า หลังจากนั้นเขาเร่งสร้างบัญชีจำนวนมากเพื่อฝากและถอนเงินออกมาจาก Silk Road ในช่วงเวลาสองวัน ได้บิตคอยน์รวม 53,500 BTC ซึ่งในช่วงเวลานั้นมีมูลค่าประมาณ 620,000 ดอลลาร์</p>\n<p>Ross William Ulbricht ผู้ก่อตั้งตลาดมืด Silk Road ที่ให้บริกรขายยาเสพติดจำนวนมากในช่วงปี 2011-2013 มูลค่ารวมสูงถึง 30-45 ล้านดอลลาร์ต่อปี หลังจาก Zhong ขโมยเงินไปได้ 53,500 BTC แล้ว Ulbricht ก็ติดต่อถามว่าใช้ช่องโหว่อะไรในการขโมยเงิน พร้อมกับขอบคุณสำหรับข้อมูลและให้บิตคอยน์เพิ่มไปอีก</p>\n<p>Zhong ไม่ยุ่งอะไรกับบิตคอยน์ที่ได้มาเลย จนกระทั่ง 5 ปีต่อมา จึงนำ 4% ออกมาใช้งาน 3% ใช้ส่วนตัว ที่เหลือนำไปแจกเพื่อนและถูกขโมย แถมยังรายงานรายได้จากการขายบิตคอยน์ไปยังสรรพากรสหรัฐฯ</p>\n<p>ความผิดพลาดของ Zhong คือเขาโอนเงินที่ได้จาก Silk Road มารวมกับบัญชีที่เขาใช้ซื้อคริปโตจากตลาดซื้อขายในช่วงปลายปี  2020 โดยสรรพากรสหรัฐฯ มีรายชื่อบัญชีที่เกี่ยวข้องกับ Silk Road อยู่ ทำให้เมื่อบัญชีเหล่านี้เคลื่อนไหวสรรพากรสหรัฐฯ ก็ตามจับทันที โดยตลาดซื้อขายบิตคอยน์แจ้งหมายเลขไอพีที่ใช้ส่งคำสั่งซื้อขายเป็นบ้านของ Zhong</p>\n<p>FBI ตามจับ Zhong ได้ช่วงปลายปี 2021 มูลค่าบิตคอยน์ที่เหลืออยู่ในตอนนั้นสูงถึง 3.39 พันล้านดอลลาร์หรือกว่าแสนล้านบาท</p>\n<p>ที่มา - <a href=\"https://www.wsj.com/articles/bitcoin-blockchain-hacking-arrests-93a4cb29\">Wall Street Journal</a>, <a href=\"https://storage.courtlistener.com/recap/gov.uscourts.nysd.588939/gov.uscourts.nysd.588939.30.0.pdf\">Court Listener</a></p>\n<p><img alt=\"No Description\" src=\"https://www.blognone.com/sites/default/files/externals/09472029de9c87e267844a7c8795b32b.jpg\" /></p>\n</div></div></div><div><div>Topics: </div><div><div><a href=\"/topics/cryptocurrency\">Cryptocurrency</a></div><div><a href=\"/topics/bitcoin\">Bitcoin</a></div><div><a href=\"/topics/silk-road\">Silk Road</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ceb2ebb2b7a3d152d165edd15ccabc9dbcb7df86ca43f03bb4ec56c60f72f585","category":"Thai"}
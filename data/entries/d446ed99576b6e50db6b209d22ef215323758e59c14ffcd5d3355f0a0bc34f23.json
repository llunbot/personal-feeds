{"title":"Turbo Pascal มีอายุครบ 40 ปี จุดกำเนิดของ IDE ยุคแรกเริ่ม สู่การล่มสลายของ Borland","link":"https://www.blognone.com/node/137178","date":1702260041000,"content":"<div><div><div><p>Turbo Pascal หนึ่งในเครื่องมือพัฒนาโปรแกรมแบบ IDE ยุคแรกๆ มีอายุครบ 40 ปีในเดือนนี้ (ออกครั้งแรกเดือนธันวาคม 1983)</p>\n<p>จุดกำเนิดของ Turbo Pascal เกิดจาก Philippe Kahn ผู้ก่อตั้งบริษัท Borland ในปี 1982 มองเห็นโอกาสธุรกิจด้านเครื่องมือพัฒนาซอฟต์แวร์ที่เดิมทีกระจัดกระจาย เขามีวิสัยทัศน์ว่าควรรวมเครื่องมือทุกอย่างเป็นแพ็กเกจเดียว (editor, compiler และอื่นๆ) โดยเขาซื้อไลเซนส์คอมไพเลอร์ Blue Label Pascal ที่สร้างโดย Anders Hejlsberg โปรแกรมเมอร์ชาวเดนมาร์ก มาเพิ่ม editor และ UI ขายในชื่อว่า Turbo Pascal ในราคา 49.99 ดอลลาร์ ซึ่งถือว่าถูกมากเมื่อเทียบกับคู่แข่งในยุคนั้นที่ขายในราคาหลายร้อยดอลลาร์</p>\n<p>หลังจากนั้น Anders Hejlsberg ย้ายมาทำงานกับ Borland และเป็นนักพัฒนาหลักของ Turbo Pascal ต่อมาทุกเวอร์ชัน ภายหลัง Borland แยกสายซอฟต์แวร์นี้เป็น 2 ตัวคือ Turbo Pascal รุ่นราคาถูก และ Borland Pascal ที่ราคาแพงขึ้นตามความสามารถ และกลายร่างเป็น Borland Delphi ในปี 1995</p>\n<p>ความนิยมของ Turbo Pascal ทำให้ Borland กลายเป็นบริษัทแถวหน้าในวงการ IDE โดยออกเครื่องมืออื่นๆ เช่น Turbo C ตามมา บริษัทขายหุ้น IPO ในสหรัฐเมื่อปี 1989</p>\n<p><img alt=\"No Description\" src=\"https://www.blognone.com/sites/default/files/externals/dc6874b57c7ce718f097c5a42cb4ec9e.png\" /></p>\n<p>แต่ชะตากรรมของ Borland ในทศวรรษถัดมาตกต่ำลงมาก <a href=\"https://www.blognone.com/news/7739/%E0%B8%9B%E0%B8%B4%E0%B8%94%E0%B8%89%E0%B8%B2%E0%B8%81%E0%B9%81%E0%B8%9C%E0%B8%99%E0%B8%81%E0%B8%97%E0%B8%B5%E0%B9%88%E0%B9%80%E0%B8%84%E0%B8%A2%E0%B8%A3%E0%B8%B8%E0%B9%88%E0%B8%87%E0%B9%80%E0%B8%A3%E0%B8%B7%E0%B8%AD%E0%B8%87%E0%B8%97%E0%B8%B5%E0%B9%88%E0%B8%AA%E0%B8%B8%E0%B8%94%E0%B8%82%E0%B8%AD%E0%B8%87-borland\">บริษัทขายธุรกิจ IDE ทั้งหมดภายใต้แบรนด์ CodeGear ให้กับ Embarcadero Technologies ผู้สร้างเครื่องมือฐานข้อมูล Rapid SQL ในปี 2008</a> (ปัจจุบัน Embarcadero ยังขาย Delphi อยู่ภายใต้แบรนด์ RAD Studio) ส่วน<a href=\"https://www.blognone.com/news/11543/micro-focus-%E0%B9%80%E0%B8%95%E0%B8%A3%E0%B8%B5%E0%B8%A2%E0%B8%A1%E0%B9%80%E0%B8%82%E0%B9%89%E0%B8%B2%E0%B8%8B%E0%B8%B7%E0%B9%89%E0%B8%AD-borland\">ตัวบริษัท Borland ฝั่งที่เหลือขายให้ Micro Focus ในปี 2009</a></p>\n<p>เส้นทางชีวิตของ Anders Hejlsberg ผู้สร้าง Turbo Pascal และ Delphi ยังไปต่อยาวกว่านั้นมาก เขาย้ายข้ามค่ายไปไมโครซอฟท์ในปี 1996 หลังจากนั้นก็รับบทบาทสำคัญในการสร้างภาษา C# (2000) และ <a href=\"https://www.blognone.com/node/36778\">TypeScript (2012)</a> เรียกได้ว่าคนเพียงคนเดียว สร้างภาษาโปรแกรมที่สำคัญของโลกถึง 4 ภาษาเลยทีเดียว</p>\n<p>ตัวซอฟต์แวร์ Turbo Pascal ปัจจุบันเปิดเป็นโอเพนซอร์ส (ต้องใช้คู่กับ DOSBox) ใครอยากระลึกความหลัง <a href=\"https://sourceforge.net/projects/turbopascal-wdb/\">สามารถดาวน์โหลดได้จาก Sourceforge</a></p>\n<p><img alt=\"No Description\" src=\"https://www.blognone.com/sites/default/files/externals/bb19c0b40fc48edfbbd7f237faae3810.png\" /></p>\n<p>ที่มา - <a href=\"https://blogs.embarcadero.com/turbo-pascal-turns-40/\">Embarcadero</a>, <a href=\"https://www.theregister.com/2023/12/04/40_years_of_turbo_pascal/\">The Register</a>, <a href=\"https://www.techspot.com/news/101067-turbo-pascal-celebrates-40-years-innovation-legacy-programming.html\">Techspot</a></p>\n</div></div></div><div><div>Topics: </div><div><div><a href=\"/topics/borland\">Borland</a></div><div><a href=\"/topics/programming\">Programming</a></div><div><a href=\"/topics/ide\">IDE</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d446ed99576b6e50db6b209d22ef215323758e59c14ffcd5d3355f0a0bc34f23","category":"Thai"}
{"title":"[ลือ] รวมสิ่งที่ Apple \"น่าจะ\" ประกาศในงาน WWDC25 สัปดาห์หน้า","link":"https://www.blognone.com/node/146841","date":1749269602000,"content":"<span>[ลือ] รวมสิ่งที่ Apple \"น่าจะ\" ประกาศในงาน WWDC25 สัปดาห์หน้า</span>\n\n  <div>\n    <div>Body</div>\n              <div><p>งานสัมมนาประจำปีสำหรับนักพัฒนาของแอปเปิล WWDC จะเริ่มต้นในเที่ยงคืนวันอังคารที่ 10 มิถุนายน (คืนวันจันทร์ที่ 9) ตามเวลาในประเทศไทย เพื่อให้ลุ้นน้อยลงว่าแอปเปิลจะประกาศอะไรบ้าง Mark Gurman แห่ง Bloomberg คนเดิม ก็เลยสรุปข้อมูลล่าสุดที่เขามีว่าแอปเปิลน่าจะประกาศอะไรบ้าง รายละเอียดอย่างไร และอะไรที่แอปเปิลจะไม่ประกาศด้วย</p>\n<p>เริ่มที่ <strong>iOS 26</strong> ซึ่ง Gurman ยังยืนยันว่า<a href=\"https://www.blognone.com/node/146666\">เปลี่ยนวิธีนับเลขรุ่น</a>แน่นอน ภาพรวมการออกแบบจะสว่างและโปร่งใสมากขึ้น, ไอคอนแอปปรับรูปแบบเล็กน้อย แต่ไม่ถึงกับเป็นวงกลม, วิดเจตปรับให้โปร่งใสตามภาพรวม iOS 26 เช่นเดียวกับ Safari และแถบเครื่องมือในแอปต่าง ๆ ไม่เว้นแม้แต่แอปกล้อง ที่นอกจากโปร่งขึ้น ยังปรับปุ่มให้เรียบง่ายขึ้นด้วย</p>\n<p>มี 2 แอปพื้นฐานใหม่ที่เพิ่มมาใน iOS 26 ซึ่ง <a href=\"https://www.blognone.com/node/146646\">Gurman ยืนยัน</a>คือแอป <strong>Games</strong> แทนที่การทำงานของ Game Center ที่ปัจจุบันอยู่ในส่วน Settings ของ iOS เพื่อเพิ่มความสนใจผู้ใช้งานใน App Store ส่วนเกม และบริการ Apple Arcade ส่วนอีกแอปคือ <strong>Preview</strong> สำหรับจัดการไฟล์เอกสาร ซึ่งแอปนี้มีอยู่แล้ว<a href=\"https://support.apple.com/th-th/guide/preview/welcome/mac\">ใน macOS</a> ใช้สำหรับการช่วยกรอกแบบฟอร์ม, ลดขนาดไฟล์, สร้างรหัสผ่าน ฯลฯ</p>\n<p>ถึงแม้ <strong>Apple Intelligence</strong> จะไม่มีฟีเจอร์อัปเดตใหญ่อะไรตามที่<a href=\"https://www.blognone.com/node/145143\">แอปเปิลประกาศเอง</a>ก่อนหน้านี้ แต่ใช่ว่าจะไม่มีอะไรออกมาเลย โดยแอปเปิลจะทั้งอัปเดตโมเดล LLM รุ่นใหม่ ขนาดใหญ่สุด 33B สำหรับรันบนอุปกรณ์ และ 150B สำหรับรันบนคลาวด์, เปิดให้นักพัฒนาเรียกใช้โมเดลที่อยู่ในอุปกรณ์ได้, ระบบแปลรองรับทุกแอปและอุปกรณ์, Genmoji เพิ่มระบบผสมอีโมจิแบบ Android, AI จัดการแบตเตอรีอุปกรณ์, Xcode เพิ่ม LLM ช่วยเขียนโค้ด</p>\n<p>ส่วนที่เคยมีข่าวแต่แอปเปิลจะไม่ประกาศในงาน WWDC ครั้งนี้มีดังนี้</p>\n<ul>\n<li>แอป Health และ Calendar ที่เสริมด้วย AI จะเลื่อนออกไป อาจเปิดตัวได้ปีหน้า</li>\n<li>Apple Intelligence ที่ใช้ Gemini จะไม่มีประกาศในงาน ส่วนหนึ่งเป็นผลจากคดีผูกขาดระบบค้นหาของกูเกิล ที่แอปเปิลเป็นหนึ่งหัวข้อสำคัญของคดี</li>\n</ul>\n<p>ที่มา: <a href=\"https://www.bloomberg.com/news/articles/2025-06-06/apple-wwdc-2025-preview-ios-26-macos-26-new-ai-features-ipados-26-redesigns\">Bloomberg</a></p>\n</div>\n          </div>\n<span><a href=\"https://www.blognone.com/user/arjin\">arjin</a></span>\n<span><time>Sat, 07/06/2025 - 11:13</time>\n</span>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e88eb0c00f54c9145e555230623cb879be128dc29dd9b4db2f8b4c25425459cb","category":"Thai"}
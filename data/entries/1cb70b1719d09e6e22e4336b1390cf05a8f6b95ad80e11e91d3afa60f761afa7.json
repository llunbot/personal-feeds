{"title":"ผลทดสอบ Intel 12th Gen Alder Lake ชนะ AMD แล้วทั้งซิงเกิล-มัลติคอร์ แต่ร้อนกว่าเดิม","link":"https://www.blognone.com/node/125698","date":1636103339000,"content":"<div><div><div><p>วันนี้สื่อหลายเจ้าเผยแพร่รีวิว <a href=\"https://www.blognone.com/node/125513\">Intel Core 12th Gen Alder Lake</a> ที่เริ่มวางขาย ผลออกมาค่อนข้างตรงกันว่า Core i9-12900K ซีพียูรุ่นท็อปสุด (8+8 คอร์, ราคาขายปลีก 650 ดอลลาร์) สามารถเอาชนะคู่แข่ง Ryzen 9 5950X (16 คอร์, ราคาขายปลีก 799 ดอลลาร์) ได้ทั้งแบบซิงเกิลคอร์และมัลติคอร์ เป็นสัญญาณว่าอินเทลกลับมาแล้ว (สักที)</p>\n<h3>สถาปัตยกรรมใหม่ การทดสอบจึงซับซ้อนขึ้น</h3>\n<p>อย่างไรก็ตาม Alder Lake ถือเป็นการเปลี่ยนสถาปัตยกรรมครั้งใหญ่ของอินเทลในรอบหลายปี ทำให้มีปัจจัยหลายอย่างในการทดสอบที่ซับซ้อนกว่าเดิมมาก</p>\n<ul>\n<li>การผสมผสานคอร์ 2 ขนาดคือ P-core และ E-core ทำให้การวัดผลเบนช์มาร์คซับซ้อนขึ้น</li>\n<li>คอร์ไฮบริดต้องมีตัวช่วย <a href=\"https://www.blognone.com/node/125590\">Intel Thread Director ที่ระดับฮาร์ดแวร์</a> แต่ Windows 10 และ Windows 11 รองรับไม่เท่ากัน</li>\n<li>Alder Lake รองรับทั้งแรม DDR5-4800 และ DDR4-3200 ในขณะที่คู่แข่งยังรองรับเฉพาะ DDR4</li>\n</ul>\n<p>การทดสอบบางของสำนัก เช่น AnandTech จึงต้องแบ่งซีนาริโอในการทดสอบ เช่น คอร์ใหญ่อย่างเดียว vs คอร์เล็กอย่างเดียว vs เปิดใช้ทั้งสองคอร์, วัดผล Windows 10 vs Windows 11, DDR5 vs DDR4 เป็นต้น</p>\n<p><img src=\"https://www.blognone.com/sites/default/files/externals/df3edba84e74f21b5348d4df7d3fc971.jpg\" /></p>\n<h3>ผลการทดสอบเบนช์มาร์ค</h3>\n<p>ผลการทดสอบที่สำคัญมีดังนี้</p>\n<ul>\n<li>การทดสอบเบนช์มาร์คแบบซิงเกลคอร์ 12900K เอาชนะ Ryzen 5950X ได้ในทุกการทดสอบ ที่ราว 6-16% และถ้าเทียบกับซีพียูอินเทลรุ่นก่อนคือ 11900K (Rocket Lake) เอาชนะได้แบบทิ้งห่าง 18-20%</li>\n<li>การทดสอบเบนช์มาร์คแบบมัลติคอร์ 12900K เอาชนะ Ryzen 5950X ได้ในการทดสอบส่วนใหญ่ แต่มีข้อแม้ว่า 12900K ต้องใช้กับแรม DDR5 ด้วย ถ้าเป็น DDR4 เท่ากัน Ryzen ยังเหนือกว่า</li>\n<li>การทำงานของ P-core ที่ใช้สถาปัตยกรรม Golden Cove ดีขึ้นกว่าสถาปัตยกรรม Cypress Cove (11th Gen)</li>\n<li>การทำงานของ E-core ที่ใช้สปาปัตยกรรม Gracemont ได้ประสิทธิภาพใกล้เคียงกับ 6th Gen Skylake แล้ว โดยใช้พลังงานต่ำกว่ามาก ถึงแม้รากเหง้ามาจากสาย Atom แต่ประสิทธิภาพไม่ได้แย่เลย</li>\n<li>ระบบปฏิบัติการ Windows 10 vs Windows 11 ไม่ต่างกันมากนัก ในทางทฤษฎี ประสิทธิภาพสูงสุดของทั้งสองระบบปฏิบัติการเท่ากัน แต่ Windows 11 จัดการคอร์ที่รันงานได้ดีกว่าเล็กน้อย</li>\n<li>แรม DDR5 ให้ผลลัพธ์ดีกว่า DDR4 อย่างเห็นได้ชัดในการรันเบนช์มาร์ค แต่ในการเล่นเกมแทบไม่ต่างกัน</li>\n</ul>\n<h3>พลังงาน = ร้อนกว่าเดิม</h3>\n<p>ในประเด็นเรื่องพลังงาน การมีคอร์ 2 แบบทำให้การวัดค่าพลังงานยากขึ้นมาก</p>\n<ul>\n<li>เปิดเฉพาะคอร์เล็ก E-core อย่างเดียว 8 คอร์ ใช้พลังงาน 48 วัตต์</li>\n<li>เปิดเฉพาะคอร์ใหญ่ P-core อย่างเดียว 8 คอร์ ใช้พลังงาน 239 วัตต์</li>\n<li>เปิดคอร์ทุกตัว 8+8 คอร์ ใช้พลังงาน 259 วัตต์ (โหลดจริงสูงสุดที่ 272 วัตต์)</li>\n</ul>\n<p>เมื่อเทียบกับ Ryzen 9 5950X (16 คอร์เท่ากัน) ใช้พลังงาน 141 วัตต์ เท่ากับอินเทลใช้พลังงานเยอะกว่ามาก (แต่ 12900K ไม่ได้เยอะกว่า 11900K รุ่นก่อนหน้ามากนัก ใช้ 241 วัตต์)</p>\n<h3>ประเด็นอื่นๆ</h3>\n<ul>\n<li>อินเทลบอกว่าปิดชุดคำสั่งเวกเตอร์ AVX-512 ใน P-core เพราะ E-core ไม่มี กลัวระบบปฏิบัติการสับสน แต่ AnandTech พบว่าปิดไม่จริง ยังสั่งเปิดใช้ที่ระดับ BIOS ได้</li>\n<li>ยังไม่รองรับการทำงานบนลินุกซ์อย่างเต็มที่ จากปัจจัยเรื่อง Thread Director</li>\n<li>บังคับต้องเปลี่ยนบอร์ดใหม่ยกชุด (แถมต้องซื้อแรม DDR5 ด้วยถ้าต้องการประสิทธิภาพสูงสุด)</li>\n</ul>\n<p>ที่มา - <a href=\"https://www.anandtech.com/show/17047/the-intel-12th-gen-core-i912900k-review-hybrid-performance-brings-hybrid-complexity\">AnandTech</a>, <a href=\"https://arstechnica.com/gadgets/2021/11/intels-alder-lake-big-little-cpu-design-tested-its-a-barn-burner/\">Ars Technica</a>, <a href=\"https://www.pcgamer.com/intel-core-i9-12900k-review-benchmarks-performance/\">PC Gamer</a></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/alder-lake\">Alder Lake</a></div><div><a href=\"/topics/cpu\">CPU</a></div><div><a href=\"/topics/benchmark\">Benchmark</a></div><div><a href=\"/topics/core-i9\">Core i9</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1cb70b1719d09e6e22e4336b1390cf05a8f6b95ad80e11e91d3afa60f761afa7","category":"Thai"}
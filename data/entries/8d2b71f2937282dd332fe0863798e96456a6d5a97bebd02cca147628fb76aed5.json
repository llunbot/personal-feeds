{"title":"ผู้บริหาร Nintendo ตอบคำถาม: Mario Kart World 80 ดอลลาร์, ขายแยก Welcome Tour และ Joy-Con 2","link":"https://www.blognone.com/node/145725","date":1744078827000,"content":"<div><div><div><p>IGN สัมภาษณ์พิเศษ Bill Trinen รองประธานฝ่ายผลิตภัณฑ์และประสบการณ์ผู้เล่นของนินเทนโด สหรัฐอเมริกา ซึ่งตอบคำถามหลายข้อเกี่ยวกับ <a href=\"https://www.blognone.com/node/145620\">Nintendo Switch 2</a> ที่เป็นประเด็นในช่วงที่ผ่านมา</p>\n<h4>Mario Kart World</h4>\n<p>Trinen ตอบคำถามเรื่อง <a href=\"https://www.blognone.com/node/145622\">Mario Kart World</a> ที่ดันเพดานราคาใหม่<a href=\"https://www.blognone.com/node/145642\">ไปที่ 80 ดอลลาร์</a> (เหลือ 50 ดอลลาร์ ถ้าซื้อเครื่อง bundle) โดยมองเรื่องคุณค่าที่เกมส่งมอบ ซึ่งตอนนี้ยังมีหลายอย่างที่ไม่ได้เปิดเผย ขอให้ผู้เล่นรอชมในงานแถลงข่าวแยก Mario Kart Direct จะเห็นว่าเกมมีอะไรมากกว่าที่นำเสนอในตอนแรก</p>\n<p>เขายืนยันว่าเกม Mario Kart World มีขนาดใหญ่ และมีอะไรมากมายให้ค้นพบในเกม มีความลับอีกหลายอย่างที่เมื่อประกาศแล้วจะทำให้คนตัดสินใจซื้อเกมนี้ เป็น Mario Kart ภาคที่ส่งมอบประสบการณ์สูงสุดที่เคยทำมา</p>\n<p><img src=\"https://www.blognone.com/sites/default/files/externals/ca7d3632db9f74bfdd8943ee9ed064d2.jpg\" alt=\"\" /></p>\n<h4>Welcome Tour</h4>\n<p>เกม <a href=\"https://www.blognone.com/node/145659\">Welcome Tour</a> ที่เหมือนนิทรรศการนำเสนอเทคโนโลยีของ Switch 2 จนน่าจะเป็นเกมแถมฟรีมากกว่าเกมขายแยก Trinen ยืนยันว่าเกมนี้ขายผ่านช่องทางดิจิทัลเท่านั้น ราคา 10 ดอลลาร์ในอเมริกา และ 1,000 เยนในญี่ปุ่น</p>\n<p>เขาบอกว่า Welcome Tour ได้นำเสนอรายละเอียดเพิ่มเติมไปแล้วใน Treehouse Live ซึ่งผู้เล่นคงเห็นแล้วว่าเกมมีรายละเอียดที่ดีจำนวนมาก เหมาะกับคนที่สนใจเทคโนโลยีและสเป็กฮาร์ดแวร์ มากกว่าการอ่านแค่ข้อมูลพื้นฐาน ทั้งหมดต้องใช้ทีมและเวลาในการพัฒนาขึ้นมา ราคาที่ขาย 10 ดอลลาร์จึงมองว่าเหมาะสม ไม่แพงจนเกินไป</p>\n<p><img src=\"https://www.blognone.com/sites/default/files/externals/5f51372f7a9a21634ba9a990eb101a9e.png\" alt=\"\" /></p>\n<h4>Joy-Con 2</h4>\n<p>Trinen บอกว่าฟีเจอร์ใหม่ใน Joy-Con 2 โดยเฉพาะความสามารถเมาส์ ทำให้ประสบการณ์เล่นเกมเพิ่มไปอีกขั้น เช่นในเกม <a href=\"https://www.blognone.com/node/145517\">Metroid Prime 4: Beyond</a> ผู้เล่นสามารถสลับวิธีควบคุมตั้งแต่ Joy-Con 2 แบบแยก ไปจนถึงสลับเป็นโหมดเมาส์ลากพื้นเวลาต่อสู้ ทั้งหมดไม่สามารถทำได้บนพีซีหรือคอนโซลรุ่นอื่น</p>\n<p>เขาบอกว่าเทคโนโลยีเมาส์บน Joy-Con 2 ที่สามารถหมุนปรับมุมได้ ยังช่วยให้นักพัฒนาเกมโดยเฉพาะเกมบนพีซี สามารถจัดการส่วนควบคุมการเคลื่อนที่ของเกมได้ง่ายขึ้นมากด้วยเมื่อเทียบกับกับเมาส์บนพีซี</p>\n<p><img alt=\"No Description\" src=\"https://www.blognone.com/sites/default/files/externals/336d86184637ca7ae70e011b5c4c4d0f.jpeg\" /></p>\n<p>สุดท้าย Trinen ยืนยันว่าตลับเกม Switch 2 ยังมีเคลือบสารรสชาติขม เพื่อป้องกันเด็กเลียหรือนำเข้าปาก เหมือนกับใน Switch 1</p>\n<p>ที่มา: <a href=\"https://www.ign.com/articles/our-big-nintendo-switch-2-interview-with-nintendo-of-americas-bill-trinen\">IGN</a></p>\n</div></div></div><div><div>Topics: </div><div><div><a href=\"/topics/nintendo-switch-2\">Nintendo Switch 2</a></div><div><a href=\"/topics/nintendo\">Nintendo</a></div><div><a href=\"/topics/mario-kart\">Mario Kart</a></div><div><a href=\"/topics/games\">Games</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8d2b71f2937282dd332fe0863798e96456a6d5a97bebd02cca147628fb76aed5","category":"Thai"}
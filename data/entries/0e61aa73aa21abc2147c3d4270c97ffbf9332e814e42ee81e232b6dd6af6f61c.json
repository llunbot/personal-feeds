{"title":"[IDC] ตลาดพีซี ไตรมาส 1/2023 หดตัวอีกไตรมาส จำนวนส่งมอบลดลง 29%","link":"https://www.blognone.com/node/133365","date":1681137129000,"content":"<div><div><div><p>บริษัทวิจัยตลาด IDC รายงานภาพรวมธุรกิจพีซีของไตรมาสที่ 1 ปี 2023 ซึ่งมีปัจจัยกระทบทั้งความต้องการสินค้าที่ลดลง สินค้าค้างในสต็อก และปัญหาเศรษฐกิจโลก ทำให้จำนวนส่งมอบอยู่ที่ 56.9 ล้านเครื่อง ลดลง 29.0% เมื่อเทียบกับไตรมาสเดียวกันในปี 2022 ตัวเลขนี้ยังน้อยกว่าไตรมาส 1 ในปี 2019 และ 2018 ที่ยังไม่มีปัจจัยโควิด 19 เข้ามา ซึ่งอยู่ที่ 59.2 ล้านเครื่อง และ 60.6 ล้านเครื่อง ตามลำดับ</p>\n<p>Jitesh Ubrani ผู้จัดการฝ่ายวิจัยของ IDC ระบุว่าระยะเวลาสินค้าในสต็อกยังอยู่ที่ระดับ 6 สัปดาห์ ซึ่งนานกว่าปกติที่ 4 สัปดาห์ ประเมินว่าปัญหานี้จะยังอยู่ไปจนถึงราวไตรมาส 3 ปีนี้ ส่วน Linn Huang รองประธานฝ่ายวิจัยอุปกรณ์ของ IDC มองว่าปี 2024 อุปกรณ์คอมพิวเตอร์จะถึงรอบการอัพเกรดใหญ่ หากเศรษฐกิจกลับมามีทิศทางที่ดี จะเห็นคำสั่งซื้อที่มากขึ้น ทั้งจาก Chromebook ที่มาทดแทนรุ่นเก่า และพีซีที่มาอัพเกรดเป็น Windows 11</p>\n<p>ส่วนแบ่งตลาดแยกตามผู้ผลิต 3 อันดับแรก ยังเป็น Lenovo HP และ Dell Technologies ที่ 12.7 ล้านเครื่อง 12.0 ล้านเครื่อง และ 9.5 ล้านเครื่อง ตามลำดับ ส่วนแอปเปิลอยู่ในอันดับที่ 4 จำนวนเครื่องส่งมอบลดลงถึง 40.5% เป็น 4.1 ล้านเครื่อง</p>\n<p>ที่มา: <a href=\"https://www.idc.com/getdoc.jsp?containerId=prUS50565723\">IDC</a></p>\n<p><img alt=\"No Description\" src=\"https://www.blognone.com/sites/default/files/externals/cf9863b3bdcc9d51850b0e425b087fbb.png\" /></p>\n</div></div></div><div><div>Topics: </div><div><div><a href=\"/topics/idc\">IDC</a></div><div><a href=\"/topics/pc\">PC</a></div><div><a href=\"/topics/market-research\">Market Research</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0e61aa73aa21abc2147c3d4270c97ffbf9332e814e42ee81e232b6dd6af6f61c","category":"Thai"}
{"title":"ประธานมวยกรง UFC เผย เริ่มเตรียมงาน จัดมวยระหว่าง Musk-Zuckerberg แล้ว","link":"https://www.blognone.com/node/134530","date":1687685572000,"content":"<div><div><div><p>Dana White ประธาน UFC หรือ Ultimate Fighting Championship สมาคมผู้จัดการแข่งขันศิลปะการต่อสู้แบบผสมผสาน เปิดเผยว่าเขาเองได้พูดคุยกับทั้ง Elon Musk และ Mark Zuckerberg แล้ว หลังจากทั้งคู่<a href=\"https://www.blognone.com/node/134488\">เปิดศึกกันทางออนไลน์</a> ว่าพร้อมต่อสู้กันในมวยกรง 8 เหลี่ยม ที่ UFC เป็นผู้จัดการแข่งขันนี้</p>\n<p>White บอกว่าเขาได้คุยกับ Mark Zuckerberg ก่อน ซึ่ง Zuckerberg ก็ถามว่าตกลงเรื่องนี้จริงจังใช่ไหม? เขาจึงไปสอบถาม Elon Musk ต่อ และ Musk ก็บอกว่าเอาจริง</p>\n<p>ทั้งนี้ White บอกว่าโครงการจัดศึกแลกหมัดระหว่างสองผู้ยิ่งใหญ่ในโลกเทคโนโลยีนี้ยังอยู่ในขั้นต้น ว่าจะจัดออกมาในรูปแบบใด สถานที่ใด เมื่อใด อย่างไรก็ตามเขาเชื่อว่า ศึกนี้น่าจะเป็นนัดหยุดโลกในประวัติศาสตร์การถ่ายทอดสดมวย ที่จะมีผู้ชมทางเพย์เพอร์วิวมากที่สุด และอาจขายได้ในราคาที่สูงกว่าปกติด้วย</p>\n<p>ตามปกติการจัดมวยคู่พิเศษ มักมีส่วนแบ่งรายได้ให้กับนักมวยเป็นจำนวนมหาศาล อย่างไรก็ตามตัวเลขส่วนแบ่งที่เป็นไปได้ในระดับร้อยล้านดอลลาร์ เมื่อเทียบกับการแข่งขันรายการใหญ่ที่ผ่านมา ก็อาจน้อยไปเลยเมื่อเทียบกับความมั่งคั่งของทั้งสองคน White จึงเชื่อว่ามวยคู่นี้จะออกมาในรูปแบบการกุศล แล้วนำเงินรางวัลกับส่วนแบ่งไปบริจาคให้มูลนิธิที่แต่ละคนต้องการมากกว่า</p>\n<p>ที่มา: <a href=\"https://www.cnbc.com/2023/06/23/musk-zuckerberg-ufc-cage-match-will-cost-100-dollars.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/75604b66bda6d0f1144614e1061adccb.jpg\" /></p>\n</div></div></div><div><div>Topics: </div><div><div><a href=\"/topics/ufc\">UFC</a></div><div><a href=\"/topics/mark-zuckerberg\">Mark Zuckerberg</a></div><div><a href=\"/topics/elon-musk\">Elon Musk</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"433c5493b17fe92b859b71607a57aa5fc980b80c00a9c9e8c7f78c578c405bd8","category":"Thai"}
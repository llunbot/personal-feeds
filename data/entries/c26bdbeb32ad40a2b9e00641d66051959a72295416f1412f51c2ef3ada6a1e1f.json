{"title":"ปารีสออกฎใหม่ บริการแชร์สกู๊ตเตอร์ต้องจำกัดความเร็วสูงสุด 10 km/h ลดอุบัติเหตุคนเดินเท้า","link":"https://www.blognone.com/node/126031","date":1637979736000,"content":"<div><div><div><p>ปารีสประกาศข้อกำหนดใหม่ให้บริการแชร์สกู๊ตเตอร์ต้องกำหนดความเร็วสูงสุดไว้ที่ 10 กิโลเมตรต่อชั่วโมง เพื่อลดอุบัติเหตุกับคนเดินเท้า</p>\n<p>ปัจจุบัน ปารีสถือเป็นเมืองสำคัญต่อผู้ให้บริการสกู๊ตเตอร์ เนื่องจากเป็นเมืองที่มีผู้อยู่อาศัยหนาแน่น ทั้งยังมีโครงข่ายเลนจักรยานกระจายไปทั่ว และมีนักท่องเที่ยวที่เข้ามาเยือนที่อยากชมเมืองในแบบที่แตกต่างออกไป การขี่สกู๊ตเตอร์จึงเป็นที่นิยมในเมืองหลวงของฝรั่งเศส ซึ่งปัจจุบันปารีสมีผู้ให้บริการสกู๊ตเตอร์อยู่ 3 ราย คือ Dott, Lime และ Tier ที่ได้รับอนุญาตให้ดำเนินกิจการแชร์สกู๊ตเตอร์</p>\n<p>อย่างไรก็ดี หลังจากที่สกู๊ตเตอร์ได้รับความนิยม ก็ย่อมมีอุบัติเหตุตามมา และกรณีร้ายแรงที่สุดคือเมื่อช่วงกลางปีนี้ที่ผู้หญิง 2 คนขับสกู๊ตเตอร์ไปชนเข้ากับคนเดินเท้าในช่วงกลางคืนในย่าน Seine และทิ้งผู้บาดเจ็บไว้ ณ จุดที่เกิดอุบัติเหตุ จากนั้นอีกสองวันถัดมาผู้บาดเจ็บก็เสียนชีวิตที่โรงพยาบาล</p>\n<p>หลังจากนั้น ปารีสก็เริ่มเข้มงวดกับสกู๊ตเตอร์มากขึ้น โดยเริ่มกำหนดความเร็ว 10 กิโลเมตรต่อชั่วโมงในโซนที่มีคนหนาแน่น ซึ่งในช่วงแรกเริ่มกำหนดจากพื้นที่จำนวนหนึ่งก่อนในช่วงเดือนกรกฎาคม และขยายอีกครั้งในเดือนกันยายน และตอนนี้ปารีสก็กำหนดพื้นที่จำกัดความเร็วให้ครอบคลุมทั้งเมือง ยกเว้นถนนเพียงไม่กี่สายที่มีช่องทางสำหรับจักรยาน, สกู๊ตเตอร์ และพาหนะขนาดเล็กอื่น ๆ กว้างขวางมากพอ โดยผู้ให้บริการสกู๊ตเตอร์จะเริ่มอิมพลีเมนต์ระบบเพื่อจำกัดความเร็วสกู๊ตเตอร์ในช่วงครึ่งแรกของเดือนธันวาคมนี้</p>\n<p>ข้อกำหนดใหม่ของปารีสจะมีผลเฉพาะบริการแชร์สกู๊ตเตอร์เท่านั้น สกู๊ตเตอร์ส่วนตัวจะยังไม่ได้รับผลกระทบจากนโยบายใหม่</p>\n<p>ที่มา - <a href=\"https://techcrunch.com/2021/11/26/paris-asks-scooter-sharing-services-to-restrict-speed-to-10km-h/\">TechCrunch</a></p>\n<p><img src=\"https://www.blognone.com/sites/default/files/externals/fdb18a74f2756781d9b3e65690e23f8f.jpg\" /></p>\n</div></div></div><div><div>Topics: </div><div><div><a href=\"/topics/france\">France</a></div><div><a href=\"/topics/paris\">Paris</a></div><div><a href=\"/topics/scooter\">Scooter</a></div><div><a href=\"/topics/lime\">Lime</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c26bdbeb32ad40a2b9e00641d66051959a72295416f1412f51c2ef3ada6a1e1f","category":"Thai"}
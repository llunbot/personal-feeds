{"title":"AWS เปิดตัว Amazon GameLift Streams เซิร์ฟเวอร์ให้เช่าสำหรับทำคลาวด์เกมมิ่ง","link":"https://www.blognone.com/node/145279","date":1742006281000,"content":"<div><div><div><p>สัปดาห์ที่แล้ว AWS เปิดตัวบริการใหม่ชื่อ <strong>Amazon GameLift Streams</strong> เป็นระบบคลาวด์สำหรับให้ผู้ผลิตเกมมาโฮสต์ เพื่อให้ผู้เล่นสตรีมเกมผ่านคลาวด์ไปยังอุปกรณ์ต่างๆ (ผ่านเว็บเบราว์เซอร์) ที่ความละเอียดสูงสุด 1080p 60fps</p>\n<p>AWS มีบริการด้านเซิร์ฟเวอร์สำหรับโฮสต์เกมชื่อ <a href=\"https://aws.amazon.com/gamelift/\">GameLift Servers</a> อยู่ก่อนแล้ว แต่เป็นเซิร์ฟเวอร์สำหรับเกมออนไลน์ ให้ผู้เล่นเชื่อมต่อเข้าไปผ่านไคลเอนต์เกมปกติ รองรับผู้เล่นสูงสุด 100 ล้านคนพร้อมกัน เอาไว้ขายผู้พัฒนาเกมที่ไม่มีความเชี่ยวชาญทำเซิร์ฟเวอร์เอง</p>\n<p>GameLift Streams ไปอีกขั้นคือ ผู้เล่นไม่ต้องติดตั้งเกมในเครื่องเลย ทุกอย่างประมวลผลในศูนย์ข้อมูลของ Amazon ทั้งหมด ฝั่งผู้เล่นใช้อุปกรณ์ได้หลากหลายทั้งสมาร์ทโฟน แท็บเล็ต พีซี สมาร์ททีวี ขอมีแค่เบราว์เซอร์ที่รองรับ WebRTC ซึ่งเบราว์เซอร์สมัยใหม่รองรับกันหมดแล้ว บริการนี้ออกแบบมาสำหรับบริษัทเกมที่ไม่อยากไปโฮสต์เกมบนระบบคลาวด์เกมมิ่งอื่น เช่น GeForce Now ก็มาเช่าคลาวด์ AWS ทำเองได้เลย</p>\n<p><img alt=\"No Description\" src=\"https://www.blognone.com/sites/default/files/externals/2930bf20e23c29a35d9797b96dcb2e23.png\" /></p>\n<p>ฝั่งเซิร์ฟเวอร์ GameLift Streams รองรับการรันเกมทั้งบน Windows, Linux และ Proton (แปลว่าเกมจาก Steam Deck เอามารันบนเซิร์ฟเวอร์นี้ได้) ผู้พัฒนาเกมไม่ต้องแก้ไขโค้ดเกมเดิม แต่ต้องนำเกมมาเชื่อมกับ Amazon GameLift Streams SDK ก่อน บริษัทเกมที่เข้ามาใช้งานแล้วคือ Bandai Namco กับเกมตระกูล Gundam, บริษัท Ludeo ใช้กับเดโมเกม Hitman World of Assassination และบริการคลาดว์เกมมิ่ง Xsolla Cloud Gaming ที่ใช้ AWS เป็นระบบเบื้องหลัง</p>\n<p>ตอนนี้ GameLift Streams เปิดบริการแล้วใน 6 regions ใกล้สุดของบ้านเราคือ Asia Paciﬁc (Tokyo)</p>\n<p>ที่มา - <a href=\"https://aws.amazon.com/blogs/aws/scale-and-deliver-game-streaming-experiences-with-amazon-gamelift-streams/\">AWS Blog</a></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/amazon\">Amazon</a></div><div><a href=\"/topics/cloud-gaming\">Cloud Gaming</a></div><div><a href=\"/topics/cloud-computing\">Cloud Computing</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fba07ef3c7849d99e50e4a67341bf79dae900b9ac7579575c14e96f38bbb0593","category":"Thai"}
{"title":"พบไฟล์ ISO เถื่อนของ Windows 10 แอบฝังมัลแวร์ลงพาร์ทิชัน EFI เพื่อขโมยเงินคริปโต","link":"https://www.blognone.com/node/134371","date":1686810393000,"content":"<div><div><div><p>บริษัทความปลอดภัย Doctor Web รายงานข่าวการระบาดของไฟล์ ISO เถื่อนของ Windows 10 ที่แจกตามเว็บไซต์ torrent ต่างๆ แอบฝังมัลแวร์ในพาร์ทิชัน Extensible Firmware Interface (EFI)</p>\n<p>พาร์ทิชัน EPI เป็นพาร์ทิชันขนาดเล็กบนดิสก์ ที่มีไฟล์สำหรับ bootloader ใช้ในการบูท OS ขึ้นมาอีกที พาร์ทิชันนี้เป็นส่วนหนึ่งของระบบบูท UEFI ในภาพรวม ที่นำมาใช้แทนระบบ BIOS เดิม</p>\n<p>ไฟล์ ISO เถื่อนอาศัยว่าผู้ใช้ดาวน์โหลดไฟล์เพื่อไปติดตั้ง OS ใหม่ ได้สิทธิการเข้าถึงขั้นสูงสุดตั้งแต่แรกอยู่แล้ว จึงแอบฝังมัลแวร์-โทรจันเข้ามาในตัวติดตั้งด้วย เท่าที่ตรวจพบมี 3 ไฟล์ทำงานร่วมกัน</p>\n<ul>\n<li>\\Windows\\Installer\\iscsicli.exe (Trojan.MulDrop22.7578)</li>\n<li>\\Windows\\Installer\\recovery.exe (Trojan.Inject4.57873)</li>\n<li>\\Windows\\Installer\\kd_08_5e78.dll (Trojan.Clipper.231)</li>\n</ul>\n<p>Doctor Web อธิบายว่าพฤติกรรมของมัลแวร์ตัวแรกจะเมาท์พาร์ทิชัน EFI ขึ้นมาเป็นไดรฟ์ M: จากนั้นฝังมัลแวร์อีกสองตัวลงไป ยกเลิกการเมาท์ จากนั้นมัลแวร์ตัวที่สองที่รันขึ้นมา จะหาวิธีฝังมัลแวร์ตัวที่สามลงในโพรเซส Lsaiso.exe ของระบบเพื่อเข้าถึงข้อมูลในคลิปบอร์ด และแทรกตำแหน่งที่อยู่คริปโตของคนร้ายลงไป หากเครื่องนั้นมีคำสั่งโอนเงินคริปโต (เช่น Bitcoin หรือ Ethereum) ก็จะเป็นการโอนไปยังกระเป๋าเงินคริปโตของคนร้ายแทน</p>\n<p>Doctor Web ตรวจสอบจากที่อยู่คริปโตเหล่านี้ พบว่าคนร้ายได้เงินคริปโตไปแล้ว 0.73406362 BTC และ 0.07964773 ETH เทียบเท่าเงินจริง 18,976.29 ดอลลาร์ หรือราว 6.6 แสนบาท ถึงแม้ความเสียหายไม่เยอะ แต่ในแง่เทคนิควิธีการถือว่าน่าสนใจมากทีเดียวในหมุ่นักวิจัยความปลอดภัย</p>\n<p>ชื่อไฟล์ ISO เถื่อนที่แอบฝังมัลแวร์ เท่าที่ตรวจพบตามเว็บไซต์ torrent คือ</p>\n<ul>\n<li>Windows 10 Pro 22H2 19045.2728 + Office 2021 x64 by BoJlIIIebnik RU.iso</li>\n<li>Windows 10 Pro 22H2 19045.2846 + Office 2021 x64 by BoJlIIIebnik RU.iso</li>\n<li>Windows 10 Pro 22H2 19045.2846 x64 by BoJlIIIebnik RU.iso</li>\n<li>Windows 10 Pro 22H2 19045.2913 + Office 2021 x64 by BoJlIIIebnik [RU, EN].iso</li>\n<li>Windows 10 Pro 22H2 19045.2913 x64 by BoJlIIIebnik [RU, EN].iso</li>\n</ul>\n<p>ตัวอย่างหน้าดาวน์โหลดไฟล์ Windows 10 เถื่อน</p>\n<p><img alt=\"No Description\" src=\"https://www.blognone.com/sites/default/files/externals/1812444ec63f2cfc7114e24d8a8dbaef.png\" /></p>\n<p>ที่มา - <a href=\"https://news.drweb.com/show/?i=14712&amp;lng=en\">Dr.Web</a>, <a href=\"https://www.bleepingcomputer.com/news/security/pirated-windows-10-isos-install-clipper-malware-via-efi-partitions/\">BleepingComputer</a></p>\n</div></div></div><div><div>Topics: </div><div><div><a href=\"/topics/windows-10\">Windows 10</a></div><div><a href=\"/topics/malware\">Malware</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"951f00c8f002719cd4b1ac3c579b53cac074c491b49072c53d5c44ce87beb873","category":"Thai"}
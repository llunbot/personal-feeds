{"title":"โอลิมปิก 2024 ไม่มีวิดีโอเกมแล้ว หลัง IOC หยุดต่อไลเซนส์ให้ Sega ทำ Mario & Sonic","link":"https://www.blognone.com/node/141164","date":1722400666000,"content":"<div><div><div><p>โอลิมปิกฤดูร้อน 2024 ที่กรุงปารีส ถือเป็นครั้งแรกในรอบเกือบ 30 ปี ที่ไม่มีวิดีโอเกมโอลิมปิกออกมาขายคู่กัน</p>\n<p>การแข่งโอลิมปิกนับตั้งแต่ปี 1992 เป็นต้นมา มีบริษัทเกมหลากหลายซื้อไลเซนส์จากคณะกรรมการโอลิมปิกสากล (IOC) เพื่อสร้างวิดีโอเกมที่เกี่ยวข้องกับโอลิมปิกครั้งนั้นๆ ออกมาขายอยู่ตลอด โดยซีรีส์หลักในช่วงหลังคือ Mario &amp; Sonic at the Olympic Games ของ Sega ที่ออกมาแล้วทั้งหมด 4 ภาคตามโอลิมปิกฤดูร้อน 4 ครั้งหลังสุดคือ 2008, 20122, 2016, 2020 (และยังมีเกมสำหรับโอลิมปิกฤดูหนาวอีกจำนวนหนึ่งด้วย)</p>\n<p>แถมในโอลิมปิก 2020 ที่ญี่ปุ่นประเทศแม่ ค่าย Sega ยังมีเกมโอลิมปิกอีกเกมที่เป็นสไตล์สมจริง (ไม่ใช้คาแรกเตอร์ Mario &amp; Sonic) ออกขายควบคู่กันในชื่อ <a href=\"https://www.olympicvideogames.com/tokyo2020/us/\">Olympic Games Tokyo 2020 – The Official Video Game</a> ด้วยต่างหาก</p>\n<p>อย่างไรก็ตาม Sega กลับไม่ได้ออกเกมใดๆ ในโอลิมปิก 2024 โดย Eurogamer อ้างแหล่งข้อมูลใกล้ชิดกับเกมซีรีส์นี้ ระบุว่า IOC ตัดสินใจไม่ต่อไลเซนส์กับ Sega แล้ว เพราะต้องการหาพาร์ทเนอร์รายอื่นในสาย NFT และ eSport ที่พร้อมจ่ายค่าไลเซนส์ให้แพงกว่าเดิม</p>\n<p>แต่แผนการของ IOC อาจไม่ได้ผลลัพธ์ตามที่ต้องการนัก เพราะโอลิมปิกครั้งนี้มี \"เกม\" อย่างเป็นทางการเพียงเกมเดียวชื่อ Olympics Go! Paris 2024 เป็นเกมมือถือจากบริษัท nWay ที่เน้นเล่นแล้วสะสมของรางวัลเป็น NFT ซึ่งไม่รู้เหมือนกันว่าประสบความสำเร็จมากน้อยแค่ไหน</p>\n<p>ที่มา - <a href=\"https://www.eurogamer.net/olympics-ditched-mario-sonic-series-to-explore-nfts-and-esports\">Eurogamer</a>, <a href=\"https://www.videogameschronicle.com/news/paris-2024-is-the-first-summer-olympics-in-30-years-to-have-no-console-video-game/\">VGC</a></p>\n<p><img alt=\"No Description\" src=\"https://www.blognone.com/sites/default/files/externals/bbe9946d181641d3519ccc4bf801973c.jpeg\" /></p>\n</div></div></div><div><div>Topics: </div><div><div><a href=\"/topics/olympic\">Olympic</a></div><div><a href=\"/topics/games\">Games</a></div><div><a href=\"/topics/sega\">Sega</a></div><div><a href=\"/topics/sonic-the-hedgehog\">Sonic the Hedgehog</a></div><div><a href=\"/topics/sport\">Sport</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fbb0db2c9d254ed394a054cba58cbe181c7cbb9bce4b9324257cb3b2a387f2bd","category":"Thai"}
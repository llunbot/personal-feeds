{"title":"Databricks ซื้อกิจการ Neon บริษัทผู้สร้าง PostgreSQL แบบ Serverless","link":"https://www.blognone.com/node/146411","date":1747267260000,"content":"<span>Databricks ซื้อกิจการ Neon บริษัทผู้สร้าง PostgreSQL แบบ Serverless</span>\n\n  <div>\n    <div>Body</div>\n              <div><p>บริษัทฐานข้อมูล Databricks ประกาศซื้อกิจการ <a href=\"https://neon.tech/\">Neon</a> บริษัทผู้ให้บริการฐานข้อมูล PostgreSQL แบบ serverless <a href=\"https://www.blognone.com/node/146280\">ตรงตามข่าวลือก่อนหน้านี้</a></p>\n<p>Neon ก่อตั้งในปี 2021 มีเป้าหมายคือนำ PostgreSQL มาให้บริการแบบ serverless เพื่อความสามารถในการขยายตัวและการบำรุงรักษาที่สะดวกขึ้น แนวทางคือปรับสถาปัตยกรรมของ PostgreSQL ต้นฉบับให้ทำงานบนระบบสตอเรจแบบ distributed system (นำไอเดียบางส่วนมาจาก AWS Aurora ที่เริ่มจากการเป็นฐานข้อมูลออกแบบใหม่ แต่รักษาความเข้ากันได้กับ MySQL) ตัวซอฟต์แวร์เปิดเป็นโอเพนซอร์สบน <a href=\"https://github.com/neondatabase/neon\">GitHub</a></p>\n<p>Neon บอกว่าตอนแรกสร้างฐานข้อมูลเพื่อจับตลาดนักพัฒนาทั่วไป ที่ต้องการ PostgreSQL ประสิทธิภาพสูง ดูแลง่าย แต่ก็พบว่าตั้งแต่ปี 2024 เป็นต้นมา ในยุค AI บูม ฐานข้อมูล 80% บน Neon กลับถูกสร้างด้วย AI agent กันแทน เพราะฐานข้อมูล Neon เหมาะสมกับการสั่งงานผ่าน agent มากกว่า PostgreSQL แบบดั้งเดิมมาก มีฟีเจอร์อย่าง branching, time-travel มาให้พร้อม กลายเป็นว่า Neon คือฐานข้อมูล PostgreSQL ยอดนิยมของแอพที่สร้างด้วยพลัง LLM ไปเลย</p>\n<p>Databricks อธิบายว่าซื้อ Neon ด้วยเหตุผลนี้ ตัวฐานข้อมูลมีความเร็ว ความคล่องตัว เหมาะสำหรับ AI agent อีกทั้งยังแยกคิดราคา compute/storage แยกกัน ทำให้การใช้งานยืดหยุ่นกว่า</p>\n<p>การซื้อกิจการไม่ได้เปิดเผยมูลค่า แต่คาดว่าอยู่ที่ราว 1 พันล้านดอลลาร์</p>\n<p>ที่มา - <a href=\"https://neon.tech/blog/neon-and-databricks\">Neon</a>, <a href=\"https://www.databricks.com/company/newsroom/press-releases/databricks-agrees-acquire-neon-help-developers-deliver-ai-systems\">Databricks</a>, <a href=\"https://techcrunch.com/2025/05/14/databricks-to-buy-open-source-database-startup-neon-for-1b/\">TechCrunch</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Thu, 05/15/2025 - 07:01</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"efe27634e0d532b20706918dcb95d2ec262936de5b2ce952a480197034902ec4","category":"Thai"}
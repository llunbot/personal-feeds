{"title":"Qualcomm ขยายเวลาซัพพอร์ตชิป Snapdragon 7 และ 8 ให้นานขึ้นเป็น 8 ปี","link":"https://www.blognone.com/node/144896","date":1740449373000,"content":"<div><div><div><p>Qualcomm ประกาศความร่วมมือกับกูเกิล ว่าจากนี้ไป ชิป Snapdragon ซีรีส์ 7 และ 8 จะได้รับการซัพพอร์ต Android และแพตช์ความปลอดภัย<strong>นาน 8 ปี</strong> โดยเริ่มจากชิป Snapdragon 8 Elite เป็นตัวแรก</p>\n<p>ภายใต้ความร่วมมือนี้ Qualcomm การันตีว่าจะออกซอฟต์แวร์ที่จำเป็น เช่น เคอร์เนล ไดรเวอร์ ให้กับผู้ผลิตมือถือเป็นเวลานาน 8 ปี (ส่วนผู้ผลิตมือถือจะซัพพอร์ตนาน 8 ปีด้วยหรือไม่ เป็นอีกเรื่องหนึ่ง แต่ช่วยให้งานของผู้ผลิตมือถือง่ายขึ้นมาก) โดยการอัพเดตโค้ดของ Qualcomm จะแยกส่วนจากโค้ดของผู้ผลิตมือถือ ผ่าน <a href=\"https://www.blognone.com/node/112721\">Project Treble ของระบบปฏิบัติการ Android ที่มีอยู่เดิมแล้ว</a></p>\n<p>ประเด็นเรื่องเคอร์เนลของ Android ปัจจุบันใช้ระบบ <a href=\"https://www.blognone.com/node/140796\">Android Common Kernel (ACK)</a> ที่กูเกิลเป็นผู้ดูแลให้นาน 4 ปีต่อเวอร์ชัน ในกรณีนี้ Qualcomm บอกว่าจะอัพเกรด ACK ให้สองรอบ และซัพพอร์ตให้นาน 8 ปี</p>\n<p>ความร่วมมือของ Qualcomm กับกูเกิลมีระยะเวลานาน 5 รุ่นชิป (ซึ่งควรเท่ากับ 5 ปี ตามวิธีการออกชิปใหม่ปีละรุ่น แต่ในอนาคตก็อาจเปลี่ยนแปลงได้) เริ่มจากมือถือที่ใช้ชิปตระกูล Snapdragon 8 Elite ที่วางขายด้วยระบบปฏิบัติการ Android 15 เป็นต้นไป ส่วนมือถือกลุ่ม Snapdragon 7 ตัวใหม่ที่ยังไม่เปิดตัวในตอนนี้ ก็จะได้สิทธินี้ด้วย</p>\n<p>ที่มา - <a href=\"https://www.qualcomm.com/news/onq/2025/02/qualcomm-extends-support-for-updates-on-android-devices-with-snapdragon-8-elite\">Qualcomm</a></p>\n<p><img src=\"https://www.blognone.com/sites/default/files/externals/858ab429fcb22d677bdb5cf080061ad2.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/snapdragon\">Snapdragon</a></div><div><a href=\"/topics/qualcomm\">Qualcomm</a></div><div><a href=\"/topics/soc\">SoC</a></div><div><a href=\"/topics/android\">Android</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5e1aa6f178ad411e4bb4d6844bdd151d444e744547e0d67a67ee81e76fb1d957","category":"Thai"}
{"title":"DeepMind โชว์โมเดล AI พยากรณ์อากาศระยะสั้น 2 ชม. บอกได้ว่าฝนจะตกหรือไม่","link":"https://www.blognone.com/node/125017","date":1632977465000,"content":"<div><div><div><p>DeepMind บริษัท AI ในเครือ Alphabet ประกาศความร่วมมือกับสำนักงานอุตุนิยมวิทยาของสหราชอาณาจักร (Met Office) สร้างอัลกอริทึมที่พยากรณ์อากาศได้แม่นยำในช่วงเวลาสั้นๆ (Nowcasting) เช่น บอกล่วงหน้าได้ก่อน 2 ชั่วโมงว่าจะมีฝนตกหรือไม่</p>\n<p>โมเดลพยากรณ์อากาศในปัจจุบันใช้ระบบที่เรียกว่า numerical weather prediction (NWP) เป็นการพยากรณ์สภาพอากาศทั้งโลก (planet-scale) ล่วงหน้าเป็นเวลานานหลายวัน ปัญหาของโมเดลแบบเก่าคือพยากรณ์อากาศระยะสั้นไม่ได้</p>\n<p>โมเดลใหม่ของ DeepMind เป็นการนำข้อมูลจากเรดาร์ตรวจอากาศความละเอียดสูง วัดค่าบ่อยๆ (เช่น วัดค่าในพื้นที่ 1 ตารางกิโลเมตรทุก 5 นาที) มาใช้พยากรณ์อากาศล่วงหน้าสั้นๆ ไม่เกิน 2 ชั่วโมง</p>\n<p>DeepMind บอกว่าโมเดลของตัวเอง (ชื่อทางเทคนิคคือ DGMR หรือ Deep Generative Model for Rainfall) ได้รับการยอมรับจากนักพยากรณ์อากาศของ Met Office ว่ามีความแม่นยำกว่าโมเดลพยากรณ์อื่นๆ ที่ใช้ deep learning ในปัจจุบันอย่าง PySTEPS และ Unet (แต่ก็ยังเป็นการเปรียบเทียบกับข้อมูลสภาพอากาศย้อนหลังในปี 2019 เพียงกรณีเดียว)</p>\n<p>บริษัทตีพิมพ์<a href=\"https://www.nature.com/articles/s41586-021-03854-z\">เปเปอร์วิจัยใน Nature</a> ซึ่งสามารถเข้าไปอ่านกันได้ฟรี รวมถึง<a href=\"https://github.com/deepmind/deepmind-research/tree/master/nowcasting\">เผยแพร่โมเดลและชุดข้อมูลบน GitHub</a> ด้วย</p>\n<p><img src=\"https://www.blognone.com/sites/default/files/externals/fc084f66b1d92b42eca755054990dd72.jpg\" /></p>\n<p><img src=\"https://www.blognone.com/sites/default/files/externals/a1c1c1da8304a604832d6f6400801f34.png\" /></p>\n<p>ที่มา - <a href=\"https://deepmind.com/blog/article/nowcasting\">DeepMind</a></p>\n</div></div></div><div><div>Topics: </div><div><div><a href=\"/topics/deepmind\">DeepMind</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/deep-learning\">Deep Learning</a></div><div><a href=\"/topics/weather\">Weather</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d9ed096c895a9440d59c32d4299f6f18814f4658f4192b23940e66a878cacd39","category":"Thai"}
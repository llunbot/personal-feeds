{"title":"Deutsche Telekom จับมือ Perplexity สร้างชุดฟีเจอร์ AI Phone ให้สมาร์ทโฟนของบริษัท","link":"https://www.blognone.com/node/145051","date":1741050208000,"content":"<div><div><div><p>Deutsche Telekom โอเปอเรเตอร์รายใหญ่ของเยอรมนี (บริษัทแม่ของ T-Mobile) ประกาศความร่วมมือกับ Perplexity ว่าจะพัฒนาสมาร์ทโฟนที่เรียกว่า \"AI Phone\" ร่วมกัน</p>\n<p>แกนหลักของ AI Phone คือฟีเจอร์ Magenta AI (ตั้งชื่อตามสีของบริษัท Deutsche Telekom) เป็นชุดรวมบริการด้าน AI แบบที่เราคุ้นเคยในปัจจุบัน ภายในมีระบบ AI หลายตัวจากหลายบริษัท แกนหลักของมันคือ Perplexity Assistant ระบบผู้ช่วยส่วนตัวของ Perplexity (ใช้คำว่า co-pilot แต่เป็นตัวเล็กหมด) และในอนาคตจะเพิ่มระบบ AI จากบริษัทอื่น ที่ระบุชื่อได้แก่</p>\n<ul>\n<li>ระบบสร้างเสียงจาก ElevenLabs เอาไว้สร้างพ็อดคาสต์ของตัวเอง</li>\n<li>ระบบสร้างภาพอวตาร AI จาก Picsart</li>\n<li>ฟีเจอร์ Gemini Multimodal Live ส่องกล้องดูโลกรอบตัว (<a href=\"https://www.blognone.com/node/139768\">Project Astra</a>) จาก Google Cloud AI</li>\n</ul>\n<p>Deutsche Telekom บอกว่าจะผนวกรวม Magenta AI เข้าไปในสมาร์ทโฟนที่บริษัทจะวางขายในปีนี้ (จากภาพที่โชว์เป็น Android ไม่ระบุยี่ห้อ ไม่บอกว่ามียี่ห้อไหนบ้าง, ยังไม่ชัดว่ารวม iPhone ด้วยหรือไม่) วิธีการเรียก Magenta AI กดได้จากหน้าล็อคสกรีน หรือกดปุ่ม Power สองครั้ง ส่วนผู้ใช้สมาร์ทโฟนเดิมที่ยังไม่อยากเปลี่ยนเครื่องใหม่ สามารถดาวน์โหลดแอพ MeinMagenta ไปใช้ได้เช่นกัน</p>\n<p>นอกจากนี้ยังจะมี AI Phone แบรนด์ Deutsche Telekom เอง เปิดตัวภายในปี 2025 และวางขายจริงในปี 2026 โดยจะตั้งราคาต่ำกว่า 1,000 ดอลลาร์ด้วย</p>\n<p>ที่มา - <a href=\"https://www.telekom.com/en/media/media-information/archive/from-the-vision-to-our-ai-phone-1088630\">Deutsche Telekom</a>, <a href=\"https://techcrunch.com/2025/03/03/deutsche-telekom-and-perplexity-announce-new-ai-phone-priced-at-under-1k/\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/2a9b1f938e16efbbed897b50dc665a56.jpeg\" /></p>\n</div></div></div><div><div>Topics: </div><div><div><a href=\"/topics/deutsche-telekom\">Deutsche Telekom</a></div><div><a href=\"/topics/perplexity\">Perplexity</a></div><div><a href=\"/topics/gemini\">Gemini</a></div><div><a href=\"/topics/mobile\">Mobile</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2331996d9ae65da73f14b691e7cbfa9fd4a786d830f0ffb19b11170762238211","category":"Thai"}
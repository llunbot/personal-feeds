{"title":"ศาลสหรัฐตัดสิน Google มีพฤติกรรมผูกขาดบริการ Search Engine - Google เตรียมอุทธรณ์","link":"https://www.blognone.com/node/141254","date":1722895546000,"content":"<div><div><div><p>ศาลรัฐบาลกลางสหรัฐตัดสินคดีที่กระทรวงยุติธรรมสหรัฐ (Department of Justice) ร่วมกับอัยการใน 38 รัฐ <a href=\"https://www.blognone.com/node/119134\">ฟ้องกูเกิล</a>ข้อหาผูกขาดบริการระบบค้นหา (Search) ซึ่งฟ้องไปตั้งแต่ปี 2020 โดยคำตัดสินคือกูเกิลมีพฤติกรรมผูกขาดจริง</p>\n<p>ผู้พิพากษา Amit Mehta อธิบายในคำตัดสินว่ากูเกิลนั้นผูกขาดตลาดระบบค้นหาอยู่แล้ว และยังมีพฤติกรรมที่พยายามรักษาการผูกขาดตลาด ด้วยการทำข้อตกลงเอ็กซ์คลูซีฟกับผู้ผลิตสมาร์ทโฟนทั้ง Android และ iPhone, iPad ของแอปเปิล ซึ่งมองว่าเป็นพฤติกรรมต่อต้านการแข่งขันและทำเพื่อรักษาส่วนแบ่งตลาดระบบค้นหาต่อไป</p>\n<p>คำตัดสินนั้นระบุว่ากูเกิลผูกขาดในสองธุรกิจคือ บริการค้นหาทั่วไป (General Search) ซึ่งมีคู่แข่งเช่น Yahoo และบริการแสดงผลโฆษณาแบบข้อความในผลค้นหา (General Search Text Advertising) อย่างไรก็ตามผู้พิพากษามองว่าบริการแสดงผลโฆษณาแบบข้อความ ยังไม่ใช่การผูกขาดทั้งตลาดโฆษณา</p>\n<p>Kent Walker ประธานฝ่าย Global Affairs ของกูเกิลแถลงว่าบริษัทเตรียมยื่นอุทธรณ์คำตัดสินนี้ ระบุว่าคำตัดสินของศาลเป็นการย้ำว่ากูเกิลได้นำเสนอบริการค้นหาที่ดีที่สุด แต่ก็สรุปว่าพวกเราไม่สามารถเผยแพร่สิ่งนี้ได้โดยง่าย ในระหว่างการดำเนินไปตามขั้นตอนกฎหมาย กูเกิลจะยังคงโฟกัสพัฒนาผลิตภัณฑ์ให้ผู้คนสามารถใช้งานได้ง่ายและมีประโยชน์ต่อไป</p>\n<p>ที่มา: <a href=\"https://www.cnbc.com/2024/08/05/google-loses-antitrust-case-over-search.html\">CNBC</a></p>\n<p><img src=\"https://www.blognone.com/sites/default/files/externals/fdd711209151663d6ed51a23475fe45b.jpg\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/search-engine\">Search Engine</a></div><div><a href=\"/topics/doj\">DoJ</a></div><div><a href=\"/topics/antitrust\">Antitrust</a></div><div><a href=\"/topics/department-justice\">Department of Justice</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"78fbebcab1b08f6ffdecbd22744a7bc471a4dad8800a5ef83c96e617377b694c","category":"Thai"}
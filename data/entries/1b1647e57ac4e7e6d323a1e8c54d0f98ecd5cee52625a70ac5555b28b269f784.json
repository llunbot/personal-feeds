{"title":"Lenovo รวมบริการเช่าฮาร์ดแวร์สำหรับองค์กรเป็น TruScale เช่าได้ตั้งแต่เซิร์ฟเวอร์ยันพีซี","link":"https://www.blognone.com/node/124660","date":1631180519000,"content":"<div><div><div><p>Lenovo ประกาศร่วมบริการเช่าเครื่องตามการใช้งานจริง (pay-as-you-go หรือ Everything-as-a-Service) ทั้งหมดของบริษัทเข้าด้วยกัน โดยใช้ชื่อแบรนด์เดียวว่า Lenovo TruScale</p>\n<p>ช่วงหลัง บริษัทไอทีสายฮาร์ดแวร์มักมีโมเดลการจ่ายเงินแบบ as-a-Service ที่ได้อิทธิพลมาจากการเช่าเครื่องบนคลาวด์ รูปแบบจะเป็นการเช่าเครื่องเซิร์ฟเวอร์ไปตั้งในศูนย์ข้อมูลแบบ on-premise เหมือนเดิม แต่เปลี่ยนวิธีการจ่ายเงินจากซื้อขาด มาเป็นการจ่ายตามปริมาณใช้งานแทน</p>\n<p>ในอีกด้าน สินค้ากลุ่มพีซีก็มีบริการเช่าเครื่องที่เรียกว่า Device-as-a-Service (DaaS) จากผู้ผลิตโดยตรงเช่นกัน กรณีของ Lenovo ใช้แบรนด์ DaaS ทำตลาดแยกจากฝั่งเซิร์ฟเวอร์ที่เป็นแบรนด์ TruScale</p>\n<p>ข่าวนี้คือ Lenovo ประกาศผนวก DaaS เข้ามาเป็นส่วนหนึ่งของ TruScale ทำให้บริการ TruScale ขยายจากเซิร์ฟเวอร์มายังคอมพิวเตอร์ทุกประเภท ลูกค้าองค์กรสามารถเช่าเครื่องหลากหลายระดับในสัญญาฉบับเดียวกัน รวมถึงซื้อบริการเพิ่มเติมอื่นๆ อย่างการรักษาความปลอดภัยของอุปกรณ์ไปพร้อมกันเลย</p>\n<p>Lenovo ถือเป็นบริษัทไอทีไม่กี่รายที่ยังคงแนวทาง \"ขายฮาร์ดแวร์ล้วน\" ไม่ขยับไปทำซอฟต์แวร์แบบคู่แข่ง (เช่น Dell) การปรับตัวมาสู่โมเดล Everything-as-a-Service เป็นไปตามความต้องการของลูกค้าที่เปลี่ยนไปจากเดิม (<a href=\"https://www.blognone.com/node/112393\">คู่แข่งอย่าง HPE ก็มีโปรแกรมคล้ายๆ กันคือ Greenlake</a>)</p>\n<p><img src=\"https://www.blognone.com/sites/default/files/externals/49c072a141e802be0365649d5d788927.jpg\" /></p>\n<p>ที่มา - <a href=\"https://news.lenovo.com/pressroom/press-releases/global-everything-as-a-service-strategy/\">Lenovo</a></p>\n</div></div></div><div><div>Topics: </div><div><div><a href=\"/topics/lenovo\">Lenovo</a></div><div><a href=\"/topics/enterprise\">Enterprise</a></div><div><a href=\"/topics/server\">Server</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1b1647e57ac4e7e6d323a1e8c54d0f98ecd5cee52625a70ac5555b28b269f784","category":"Thai"}
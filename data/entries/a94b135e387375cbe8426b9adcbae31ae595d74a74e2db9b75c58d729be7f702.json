{"title":"Digital Foundry ยืนยันปัญหาเกมบน PS5 มีปัญหากระตุก เมื่อเปิดใช้ VRR","link":"https://www.blognone.com/node/145557","date":1743338165000,"content":"<div><div><div><p>Digital Foundry เซกชั่นสายเทคนิคของเว็บเกม Eurogamer ออกรายงานยืนยันปัญหาเกมกระตุก (stutter) เมื่อเปิดใช้ฟีเจอร์ variable refresh rate (VRR) ของ PS5 และ PS5 Pro แต่ปัญหานี้กลับไม่เกิดบนคอนโซลคู่แข่ง Xbox</p>\n<p>Digital Foundry บอกว่าได้รับแจ้งปัญหานี้จากเหล่าเกมเมอร์มาหลายเดือนแล้ว จึงค่อยๆ ทดสอบและสามารถพิสูจน์ยืนยันได้ว่าปัญหาเกิดขึ้นจริง และเกิดขึ้นได้กับหน้าจอทุกรุ่นที่รองรับ VRR</p>\n<p>VRR เป็นฟีเจอร์ที่ให้เครื่องเกมสั่งให้หน้าจอปรับอัตรารีเฟรชให้เหมาะสมตามแต่ละซีนของเกม เช่น ฉากยืนคุยกันเฉยๆ ก็ไม่ต้องรีเฟรชหน้าจอบ่อยเพราะเป็นภาพเฟรมเดิม แต่ฉากแอคชั่นความเร็วสูงๆ ก็รีเฟรชบ่อยขึ้นตามเฟรมภาพที่เปลี่ยนแปลงรวดเร็ว เมื่อมี VRR ทำให้เกมไม่จำเป็นต้องตั้งเฟรมเรตค้างไว้ที่ 30 หรือ 60 fps เหมือนในอดีต</p>\n<p><img alt=\"No Description\" src=\"https://www.blognone.com/sites/default/files/externals/454f45bf7017f898832e7e3414d10298.jpeg\" /></p>\n<p>Digital Foundry ยืนยันได้ว่ามีเกมจำนวนหนึ่งบน PS5/PS5 Pro เช่น The Last of Us Part 1 &amp; 2, Elden Ring, Hogwarts Legacy, Metaphor Refantazio, Diablo 4, Marvel's Spider-Man Remastered, Kingdom Come Deliverance 2 มีปัญหานี้ อาการคือเกมเหล่านี้จะไม่มีปัญหาใดๆ เมื่อเล่นไปสัก 20 นาที แต่พอเล่นไปนานกว่านั้นสักหน่อย จะพบอาการกระตุก (stutter) เกิดขึ้นทุก 8 วินาที ผู้เล่นสามารถมองเห็นได้อย่างชัดเจน</p>\n<p>การสังเกตง่ายๆ คือให้เปิดเลขเฟรมเรต (fps) บนหน้าจอ ปกติแล้วจะอยู่ราว 60-70 fps แต่ในจังหวะที่เกิดกระตุก ตัวเลขจะพุ่งขึ้นเป็น 120 fps ชั่วขณะ</p>\n<p>Digital Foundry บอกว่าอาการนี้เกิดขึ้นกับจอหลากหลายยี่ห้อ และสาเหตุมาจากตัวคอนโซล ที่เผลอปิด VRR เป็นบางช่วง (ทำให้ตอนที่ VRR ไม่ทำงาน เฟรมเรตพุ่งไปเป็น 120 fps) ปัญหานี้ไม่เกิดขึ้นกับเกมเดียวกันบน Xbox</p>\n<p>Digital Foundry บอกว่าแจ้งข้อมูลเหล่านี้ไปยังทีมของโซนี่แล้ว และยังไม่ได้รับคำตอบกลับมา</p>\n<p>ที่มา - <a href=\"https://www.eurogamer.net/digitalfoundry-2025-confirmed-playstation-5-and-ps5-pro-have-vrr-stuttering-problems\">Eurogamer</a></p>\n</div></div></div><div><div>Topics: </div><div><div><a href=\"/topics/ps5\">PS5</a></div><div><a href=\"/topics/ps5-pro\">PS5 Pro</a></div><div><a href=\"/topics/games\">Games</a></div><div><a href=\"/topics/graphic\">Graphic</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a94b135e387375cbe8426b9adcbae31ae595d74a74e2db9b75c58d729be7f702","category":"Thai"}
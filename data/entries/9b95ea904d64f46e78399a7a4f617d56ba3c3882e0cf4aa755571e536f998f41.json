{"title":"UN เตือน AI อาจกระทบต่องาน 40% และขยายช่องว่างของความไม่เท่าเทียมระหว่างประเทศมากขึ้น","link":"https://www.blognone.com/node/145962","date":1745209811000,"content":"<div><div><div><p>ข้อมูลจากการประชุมสหประชาชาติว่าด้วยการค้าและการพัฒนา (UNCTAD) คาดว่ามูลค่าตลาดของ AI จะสูงถึง 4.77 ล้านล้านดอลลาร์ฯ ภายในปี 2033 หรือเทียบเท่ากับเศรษฐกิจของเยอรมนี ซึ่งจะช่วยเพิ่มผลิตผล และขับเคลื่อนนวัตกรรม</p>\n<p>อย่างไรก็ตาม ประโยชน์ของ AI จะไม่ได้กระจายอย่างทั่วถึง เนื่องจากจะเอื้อประโยชน์ให้กับบริษัทใหญ่ ๆ และประเทศที่ร่ำรวยมากกว่า และอาจทำให้ประเทศที่เศรษฐกิจกำลังพัฒนาต้องดิ้นรนเพื่อตามให้ทัน</p>\n<p>หนึ่งในข้อกังวลหลักคือ การเลิกจ้างงาน โดย AI อาจส่งผลกระทบต่อตำแหน่งงานทั่วโลก 40% เนื่องจากระบบอัตโนมัติมักเป็นประโยชน์ต่อธุรกิจมากกว่าพนักงาน ช่องว่างด้านรายได้จึงมีแนวโน้มขยายกว้างขึ้น และทำให้แรงงานราคาถูกในประเทศกำลังพัฒนา สูญเสียความได้เปรียบในการแข่งขัน ตรงกับที่ IMF เคยออกคำเตือนในก่อนหน้านี้ และสภาเศรษฐกิจโลกที่ระบุในเดือนมกราคมว่า นายจ้าง 41% กำลังวางแผนที่จะลดจำนวนพนักงานในจุดที่ AI สามารถทำหน้าที่แทนได้</p>\n<p>นอกจากนี้ การใช้จ่ายด้านการวิจัยและพัฒนาด้าน AI ขององค์กรทั่วโลก 40% กระจุกตัวอยู่ในบริษัทเพียง 100 แห่ง ซึ่งส่วนใหญ่เป็นบริษัทในสหรัฐฯ และจีน เช่น Apple, NVIDIA, และ Microsoft ล้วนได้รับประโยชน์จากการเติบโตของ AI และมีมูลค่าเทียบเท่ากับ GDP ของประเทศในทวีปแอฟริกาทั้งหมด</p>\n<p>สะท้อนให้เห็นว่าอำนาจทางเศรษฐกิจกระจุกตัวอยู่เพียงไม่กี่องค์กร โดยเฉพาะในกลุ่มประเทศโลกใต้ (Global South) ที่ไม่ได้เข้าร่วมในการหารือด้านนโยบาย AI ที่สำคัญ อาจทำให้พวกเขาล้าหลังในเศรษฐกิจดิจิทัล</p>\n<p>UNCTAD เสนอว่าต้องเปิดโอกาสให้ประเทศกำลังพัฒนามีบทบาทมากขึ้นในด้านธรรมาภิบาล AI, เพิ่มความโปร่งใสด้วยการเปิดเผยข้อมูล AI ต่อสาธารณะ, และส่งเสริมโครงสร้างพื้นฐาน AI ที่ใช้ร่วมกัน</p>\n<p>ที่มา: <a href=\"https://www.cnbc.com/2025/04/04/ai-could-affect-40percent-of-jobs-widen-inequality-between-nations-un.html\">CNBC</a> via <a href=\"https://unctad.org/press-material/ais-48-trillion-future-un-trade-and-development-alerts-divides-urges-action\">UNCTAD</a></p>\n<p><img alt=\"alt=&quot;UN&quot;\" src=\"https://www.blognone.com/sites/default/files/externals/6184ac0e471ab39c3119e5e6eb70b06f.png\" /></p>\n</div></div></div><div><div>Topics: </div><div><div><a href=\"/topics/united-nations\">United Nations</a></div><div><a href=\"/topics/ai\">AI</a></div><div><a href=\"/topics/employment\">Employment</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9b95ea904d64f46e78399a7a4f617d56ba3c3882e0cf4aa755571e536f998f41","category":"Thai"}
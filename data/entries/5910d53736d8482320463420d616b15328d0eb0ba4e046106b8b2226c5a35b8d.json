{"title":"เด็กดื้อต้องโดนช็อต เลิกบุหรี่ กัดเล็บ กินจุกจิก ด้วยกำไลข้อมือช็อตไฟฟ้า Pavlok 3","link":"https://www.blognone.com/node/125191","date":1633775214000,"content":"<div><div><div><p>กำลังอยากเลิกพฤติกรรมบางอย่างที่ไม่ได้อยากทำ แต่ดันเคยชินจนติดเป็นนิสัย เช่นกัดเล็บ กินจุกจิก หรือว่างไม่ได้ต้องหยิบบุหรี่สูบหรือเปล่า เปิดหัวมาแบบนี้เพราะวันนี้จะมาแนะนำ Pavlok 3 กำไลช็อตไฟฟ้าที่ออกแบบมาเพื่อช่วยแก้ไขพฤติกรรมแย่ๆ</p>\n<p>กำไลตัวนี้ตั้งชื่อล้อนักพฤติกรรมวิทยา Ivan Pavlov หรือหลายๆ คนอาจรู้จักในชื่อการทดลอง Pavlov’s Dog ที่ทำการทดลองเรื่องการเชื่อมโยงระหว่างตัวกระตุ้นและการตอบสนองของระบบประสาท หรือ Classical Conditioning แต่เครื่องนี้ใช้การช็อตไฟฟ้าที่ตัวกระตุ้นด้านลบ (negative stimulus) มาใช้เพื่อแก้พฤติกรรมไม่พึงประสงค์แทน</p>\n<p>ฟีเจอร์หลักคือเครื่องจะใช้ Accelerometer + Gyroscope ในการตรวจจับเมื่อผู้ใช้นำมือไปใกล้ปาก และส่งไฟฟ้าได้สูงสุด 340V เป็นระยะสั้นๆ เพื่อไปช็อตเตือนผู้ใช้ให้หยุดการกระทำนั้น แก้นิสัยเผลอกัดเล็บ กินจุกจิก หรือตอนหยิบบุหรี่มาสูบ</p>\n<p><img src=\"https://www.blognone.com/sites/default/files/externals/b91d0ef4004c376cdc468f7eda71774b.png\" /></p>\n<p>ตัวกำไลเชื่อมต่อด้วย Bluetooth 4.0 แบบพลังงานต่ำ มาพร้อมแอปในมือถือ สามารถเก็บข้อมูลการนอน เก็บจำนวนก้าว มีมอเตอร์สั่น และสามารถตั้งปลุกแบบไร้เสียงโดยการสั่น หรือถ้าซาดิสต์หน่อยให้ช็อตไฟฟ้าปลุกก็ได้ และมาพร้อมกับสายชาร์จ micro USB และข้อมือแบบใส่ได้หลายขนาด</p>\n<p>Pavlok ออกเครื่องนี้เป็นรุ่นที่ 3 แล้ว จุดแตกต่างจากรุ่น 2 ก็คือ Pavlok 3 กันน้ำกันฝุ่นแบบ IP67 สามารถสวมไปกับนาฬิกาสมาร์ทวอทช์ที่มีอยู่แล้วได้ และมีหลายสีมากขึ้น จากสีดำสีเดียว เป็น ดำ ขาว เทา และชมพูอ่อน</p>\n<p><img src=\"https://www.blognone.com/sites/default/files/externals/cccac5f4ca6aeb39025282d02cf16c7e.png\" /></p>\n<p>ข้อเสียของเครื่องนี้คือ มันไม่ได้ฉลาดพอที่จะแยกออกระหว่างการกระทำที่เป็นนิสัยแย่ๆ หรือการกระทำอื่น เช่น ถอดแมสก์ ใส่แว่น หรือเกาจมูก ทำให้ผู้ใช้อาจโดนช็อตได้แม้จะไม่ได้ทำพฤติกรรมแย่ๆ ที่อยากเลิกทำก็ตาม เรียกได้ว่ามันเป็นเครื่องป้องกันไม่ให้เอามือขึ้นมาใกล้ปากหรือใบหน้ากลายๆ นั่นเอง</p>\n<p>Pavlov 3 น่าจะนำไปประยุกต์ใช้ได้หลายแบบ ทั้งป้องกันการแกะ เกา แผลบนใบหน้า ป้องกันการเผลอถอดแมสก์ในขณะอยู่ในโรงพยาบาล แม้จะไม่ได้ทำให้ผู้ใช้หยุดพฤติกรรมได้ทันที แต่หลักๆ ก็จะคอยเตือนเมื่อผู้ใช้เผลอทำพฤติกรรมนั้น และเมื่อผู้ใช้หยุดทำไปนานๆ ก็จะเลิกอาการเผลอได้เอง ตามข้อมูลที่ <a href=\"https://pavlok.com/how-pavlok-works/\">Pavlok</a> อ้าง</p>\n<p>Pavlok 3 ราคาเริ่มต้น 189.99 ดอลลาร์ (ราว 6,450 บาท) แต่มีรุ่นสายเหล็ก 219.99 ดอลลาร์ (ราว 7,500 บาท) ส่วน Palok 2 ราคา 179.99 ดอลลาร์ (ราว 6,100 บาท) ทุกรุ่นมีบริการจัดส่งมายังประเทศไทย ใครที่สนใจ ลองซื้อมาใช้ดูได้ตามสะดวก</p>\n<p>ที่มา - <a href=\"https://pavlok.com/\">Pavlok</a></p>\n</div></div></div><div><div>Topics: </div><div><div><a href=\"/topics/pavlok\">Pavlok</a></div><div><a href=\"/topics/gadget\">Gadget</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5910d53736d8482320463420d616b15328d0eb0ba4e046106b8b2226c5a35b8d","category":"Thai"}
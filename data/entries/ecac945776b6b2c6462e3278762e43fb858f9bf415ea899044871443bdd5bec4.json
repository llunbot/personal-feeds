{"title":"Steam Machine คืนชีพ? หลักฐานชี้ชัด Valve เตรียมขาย SteamOS ให้ผู้ผลิตฮาร์ดแวร์อื่นนำไปใช้งาน","link":"https://www.blognone.com/node/143524","date":1733573352000,"content":"<div><div><div><p>เมื่อประมาณ 10 ปีที่แล้ว <a href=\"https://www.blognone.com/node/52213\">Valve ประกาศทำ Steam Machine พีซีที่เป็นเกมคอนโซล</a> ผ่านเครื่องของผู้ผลิตฮาร์ดแวร์แบรนด์ต่างๆ <a href=\"https://www.blognone.com/node/101354\">แต่สุดท้ายแผนการล้มเหลวไม่เป็นท่า</a> แม้<a href=\"https://www.blognone.com/node/127344\">ประสบการณ์นี้จะช่วยให้ Valve ประสบความสำเร็จกับเครื่องเกมพกพา Steam Deck</a> ในอีกหลายปีต่อมา</p>\n<p>ล่าสุดมีการพบร่องรอยว่า Valve จะฟื้นคืนชีพแผนการ Steam Machine อีกครั้ง โดย<a href=\"https://cdn.cloudflare.steamstatic.com/steamcommunity/public/images/steamworks_docs/english/steam_brandGuidelines.pdf\">มีเอกสารของ Valve ที่เป็นคู่มือการใช้งานแบรนด์ในเครือ</a> มีตราสัญลักษณ์ที่รับรองฮาร์ดแวร์พลัง SteamOS, ตราสัญลักษณ์รับรองฮาร์ดแวร์ที่มาพร้อมคอนโทรลเลอร์ที่ Valve รับรอง, ตราสัญลักษณ์ที่รับรองว่าเครื่องมาพร้อมไคลเอนต์ Steam (บน OS อื่น) รวมถึงแบรนด์ย่อยอื่นๆ ในเครือ เช่น SteamVR และ Steam Link</p>\n<p>จุดที่น่าสนใจที่สุดคงหนีไม่พ้นตรา Powered by SteamOS ที่ชัดเจนว่าหมายถึงฮาร์ดแวร์ที่พรีโหลด SteamOS มาตั้งแต่โรงงาน</p>\n<p><img alt=\"No Description\" src=\"https://www.blognone.com/sites/default/files/externals/f2c3ddd1e12a6cc6483122e8350506a4.png\" /></p>\n<p>ก่อนหน้านี้ <a href=\"https://www.blognone.com/node/141405\">Valve เคยประกาศว่าจะเปิดให้ SteamOS ใช้งานกับฮาร์ดแวร์ค่ายอื่นได้ด้วย</a> แต่พูดในบริบทของเครื่องเกมพกพายี่ห้ออื่น (เช่น ROG Ally) เป็นหลัก ไม่ได้พูดถึงการมีเครื่องที่พรีโหลด SteamOS มาตั้งแต่แรก</p>\n<p>ในรอบปีที่ผ่านมาเรายังมีข่าวลือฮาร์ดแวร์ของ Valve หลายชิ้น เช่น เครื่องคอนโซลโค้ดเนม Fremont, จอยเกมโค้ดเนม Ibex (Steam Controller 2?), แว่น VR ไร้สายโค้ดเนม Deckard, ไม้ควบคุม VR โค้ดเนม Roy ถึงแม้ยังไม่ชัดว่าเป็นแค่โครงการทดสอบความเป็นไปได้ หรือเป็นแผนธุรกิจจริงจัง แต่เมื่อรวมกับข่าวตราสัญลักษณ์ SteamOS ก็ช่วยเพิ่มน้ำหนักว่า Valve กำลังกลับมาทำฮาร์ดแวร์อีกครั้ง</p>\n<p>สถานการณ์ของ Valve ตอนนี้ดีขึ้นจากเมื่อ 10 ปีที่แล้วมาก ตัว SteamOS มีเสถียรภาพสูง เล่นเกมได้หลากหลาย ตัว Proton ก็ช่วยแปลงเกมจากวินโดวส์มาเล่นบน SteamOS ได้เกือบหมด (ยกเว้นพวกที่ติด Anti-Cheat) ดังนั้นหาก Valve จะปลุกชีพ Steam Machine มาอีกครั้ง ก็มีโอกาสประสบความสำเร็จมากขึ้นด้วย</p>\n<p>ที่มา - <a href=\"https://www.theverge.com/2024/12/6/24315098/valve-steam-machines-steamos-steam-deck-vr\">The Verge</a></p>\n</div></div></div><div><div>Topics: </div><div><div><a href=\"/topics/valve\">Valve</a></div><div><a href=\"/topics/steamos\">SteamOS</a></div><div><a href=\"/topics/steam-machine\">Steam Machine</a></div><div><a href=\"/topics/hardware\">Hardware</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ecac945776b6b2c6462e3278762e43fb858f9bf415ea899044871443bdd5bec4","category":"Thai"}
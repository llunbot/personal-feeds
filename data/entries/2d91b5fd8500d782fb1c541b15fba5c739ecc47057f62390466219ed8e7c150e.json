{"title":"ซีอีโอ TSMC บอกการก่อสร้างโรงงานในญี่ปุ่นล่าช้า เพราะถนนไม่พอ กระทบการขนส่ง","link":"https://www.blognone.com/node/146768","date":1748993369000,"content":"<span>ซีอีโอ TSMC บอกการก่อสร้างโรงงานในญี่ปุ่นล่าช้า เพราะถนนไม่พอ กระทบการขนส่ง</span>\n\n  <div>\n    <div>Body</div>\n              <div><p>C. C. Wei ซีอีโอ TSMC กล่าวในการประชุมผู้ถือหุ้นบริษัทว่าบริษัทได้เลื่อนการก่อสร้างโรงงานผลิตชิปแห่งที่ 2 ในญี่ปุ่นออกไปชั่วคราว เนื่องจากปัญหาผลกระทบการจราจรในพื้นที่จากการก่อสร้าง</p>\n<p>เขาบอกว่าปกติการเดินทางไปบริเวณโรงงานใช้เวลา 10-15 นาทีเท่านั้น แต่ตอนนี้ที่มีการก่อสร้างโรงงาน ทำให้การจราจรติดขัดและใช้เวลาเกือบชั่วโมง จึงได้แจ้งกับทางการญี่ปุ่นให้เร่งแก้ไขปัญหานี้ ซึ่งทางการญี่ปุ่นรับปากแล้ว</p>\n<p>ปัจจุบัน TSMC มีโรงงานผลิตชิป 1 แห่งที่เมือง Kumamoto <a href=\"https://www.blognone.com/node/143849\">เริ่มเดินสายการผลิตเมื่อปลายปีที่แล้ว</a> โดยได้รับเงินสนับสนุนจากรัฐบาลญี่ปุ่น ส่วนโรงงานแห่งที่ 2 จะอยู่ใน Kumamoto เช่นกัน อยู่ในขั้นตอนการก่อสร้าง <a href=\"https://www.blognone.com/node/138087\">แผนเดิมจะเริ่มสายการผลิตได้ในปี 2027</a></p>\n<p>จังหวัด Kumamoto ก็รายงานถึงผลกระทบของการตั้งโรงงาน TSMC นี้ ว่าทำให้มีการตั้งโรงงานเพิ่มมากขึ้นในพื้นที่ ขณะที่โครงสร้างพื้นฐานรวมทั้งถนนไม่มีการขยายมานานมากแล้ว จึงได้รับผลกระทบมาก ขณะที่ C. C. Wei กังวลว่าหากปัญหานี้ไม่ได้รับการแก้ไขโดยเร็ว TSMC อาจมีภาพลักษณ์ที่ไม่ดีกับประชาชนในพื้นที่</p>\n<p>ที่มา: <a href=\"https://www.japantimes.co.jp/business/2025/06/03/companies/tsmc-delay-traffic/\">Japan Times</a></p>\n</div>\n          </div>\n<span><a href=\"https://www.blognone.com/user/arjin\">arjin</a></span>\n<span><time>Wed, 04/06/2025 - 06:29</time>\n</span>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2d91b5fd8500d782fb1c541b15fba5c739ecc47057f62390466219ed8e7c150e","category":"Thai"}
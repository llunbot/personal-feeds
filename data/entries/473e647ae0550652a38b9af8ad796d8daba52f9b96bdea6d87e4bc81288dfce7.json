{"title":"SILENT HILL: Ascension ฉายตอนแรกแล้ว กระแสตอบรับไม่ค่อยดีนัก","link":"https://www.blognone.com/node/136540","date":1698911855000,"content":"<div><div><div><p><a href=\"https://www.blognone.com/node/136285\">SILENT HILL: Ascension</a> ฉายตอนแรกไปแล้วเมื่อวานนี้ ตัวซีรี่ส์ได้รับคำวิจารณ์ที่หลากหลาย โดยผู้เล่นส่วนใหญ่ไม่ชอบการต่อสู้ และความหวาดกลัวที่ดูยุ่งเหยิง ซึ่งผิดคาดจากเป้าหมายของผู้สร้างที่ต้องการนำแฟรนไชส์กลับไปสู่ความยิ่งใหญ่ในสมัยเกมภาค 1 และ 2 วางจำหน่าย</p>\n<p>เสียงตอบรับที่มีต่อ SILENT HILL: Ascension ตอนแรกนั้น ผู้ชมส่วนใหญ่บอกว่าได้รับประสบการณ์การใช้งานที่ไม่ค่อยดีนัก และเป็นการดูสตรีมที่ไม่คุ้มกับราคาที่จ่ายไป บางส่วนเข้าไปชมแล้วสัตว์ประหลาดปากไม่ขยับ หรือถูกเว็บไซต์เด้งออกจากการดูสตรีม และถูกรีเซ็ตเวลาการดูใหม่ เมื่อเปลี่ยนแท็บไปทำอย่างอื่น 2-3 นาที</p>\n<p>อีกส่วนที่เป็นปัญหาของ SILENT HILL: Ascension คือไม่มีตัวกรองในการแชท ผู้ใช้งานใน Reddit ได้กล่าวว่า คนดูสามารถสแปมคำแปลก ๆ อย่าง cummy in my tummy หรือ Hideo Kojima แล้วส่งให้คำเหล่านี้ถูกปักหมุดไว้ด้านบนของแชทได้</p>\n<p><img alt=\"No Description\" src=\"https://www.blognone.com/sites/default/files/externals/cd75feac71532d63eced8a9de12b6ae9.png\" /></p>\n<p>Jacob Navok ซีอีโอของ Genvid ผู้พัฒนาซีรี่ส์ได้ให้สัมภาษณ์กับ Kotaku และตอบกลับในประเด็นต่าง ๆ ว่าตัวซีรี่ส์ได้รับการตอบรับที่เกินความคาดหมาย มีการลงทะเบียนล่วงหน้า 1 ล้านครั้ง ส่วนผู้ชมที่เข้ามาดูสตรีมก็มีปริมาณมากกว่าที่คิดไว้ ทำให้ระบบหลังบ้านไม่พร้อมใช้งานช่วงเวลาหนึ่ง แต่ทีมงานก็แก้ปัญหา และขยายขนาดให้สอดคล้องกับผู้ชม</p>\n<p>ส่วนการกรองคำพูดนั้น Jocob ก็บอกว่าเป็นปัญหาที่ปริมาณผู้ใช้มีมากกว่าที่คาดไว้ส่งผลให้มีการส่งข้อมูลเข้ามามีเยอะตามไปด้วย และถือว่าเป็นปัญหาที่ทีมงานต้องแก้ไขเป็นลำดับแรก ๆ โดยกล่าวถึงปัญหาหลังบ้านว่า รายการคำต้องห้ามหลายรายการที่ทีมงานอัปโหลดไว้ล่วงหน้าถูกปฏิเสธจากระบบตอนใช้งานจริง และผู้ดำเนินรายการก็พบว่าระบบใช้เวลา 10 นาทีในการกรองคำต่าง ๆ</p>\n<p><img alt=\"No Description\" src=\"https://www.blognone.com/sites/default/files/externals/bc139f227954b017cdc1f73396ed1e8d.png\" /></p>\n<p>ด้าน Konami นั้นดูหวังกับ SILENT HILL: Ascension มากจากข่าวประชาสัมพันธ์ล่าสุด Motoi Okamoto ผู้ควบคุมการผลิตของ Konami บอกว่า Silent Hill: Ascension เป็นโปรเจ็กต์แรกในการฟื้นคืนชีพของแฟรนไชส์ Silent Hill และตัวเขาภูมิใจกับโปรเจ็กต์นี้มาก</p>\n<p>รูปแบบการนำเสนอของ SILENT HILL: Ascension นั้นคล้ายกับเกมแนว Interactive ที่ชวนนึกถึงเกม Until Dawn และเกมของ Telltale’s Game แต่ตัวซีรี่ส์นี้ได้ผสมผสานความเป็น Silent Hill เข้ากับการตัดสินใจของผู้ชมที่ดูสตรีม ผู้เล่นมีเวลา 24 ชั่วโมงเพื่อตัดสินใจเกี่ยวกับเรื่องราวในซีรีส์ที่มีความยาวตอนละ 15 นาทีอีกครั้ง และไขปริศนาเพื่อรับ influence points ซึ่งเป็นสกุลเงินในเกมที่ทำให้การตัดสินใจของผู้เล่นมีความสำคัญมากขึ้น</p>\n<p><img alt=\"No Description\" src=\"https://www.blognone.com/sites/default/files/externals/e044fe33d33872b3629af69a433ac51f.png\" /></p>\n<p>แม้ตัวซีรี่ส์จะเปิดให้เข้ารับชมได้ฟรี แต่ตัวซีรี่ส์นั้นมีระบบ Battle Pass เข้ามา โดยผู้เล่นสามารถรับ influence points ได้ฟรีก็จริง แต่หากซื้อ Founder’s Pack ที่มูลค่า 699 บาท จะได้รับรางวัล, influence points และของตกแต่งพิเศษ มากกว่า 100 อย่าง ซึ่งใช้ได้ถึงแค่ 14 พฤศจิกายน แต่ตัวซีรี่ส์ SILENT HILL: Ascension 1 ซีซันใช้ระยะประมาณ 6 เดือนกว่าเนื้อหาจะจบ</p>\n<p>ที่มา - <a href=\"https://kotaku.com/silent-hill-ascension-reddit-reactions-konami-1850980911\">Kotaku</a></p>\n</div></div></div><div><div>Topics: </div><div><div><a href=\"/topics/silent-hill\">Silent Hill</a></div><div><a href=\"/topics/konami\">Konami</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"473e647ae0550652a38b9af8ad796d8daba52f9b96bdea6d87e4bc81288dfce7","category":"Thai"}
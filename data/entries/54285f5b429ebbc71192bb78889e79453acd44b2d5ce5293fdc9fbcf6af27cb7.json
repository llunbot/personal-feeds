{"title":"อินเทลบอก ซีพียูฝังแรมมีเฉพาะแค่ Lunar Lake เท่านั้น รุ่นหน้าจะกลับไปใช้แรมข้างนอก","link":"https://www.blognone.com/node/142909","date":1730548118000,"content":"<div><div><div><p><a href=\"https://www.blognone.com/node/141801\">ของใหม่อย่างหนึ่งของ Core Ultra 200V หรือโค้ดเนม Lunar Lake</a> คือการฝังหน่วยความจำลงในตัวแพ็กเกจชิปเลย (on-package memory) แบบเดียวกับชิปตระกูล M ของแอปเปิล ข้อดีของแนวทางนี้คือลดการใช้พื้นที่ลง และลดระยะการส่งข้อมูลระหว่างซีพียูกับหน่วยความจำลงได้</p>\n<p>อย่างไรก็ตาม Pat Gelsinger ซีอีโอของอินเทล กล่าวในงานแถลงผลประกอบการว่า สถาปัตยกรรมแบบนี้จะใช้ครั้งเดียวใน Lunar Lake เท่านั้น โดยชิปโน้ตบุ๊กรุ่นถัดๆ ไปอย่าง Panther Lake, Nova Lake จะกลับไปใช้หน่วยความจำแยกจากตัวชิปเหมือนเดิม (off-package memory)</p>\n<p>เหตุผลที่อินเทลต้องกลับไปใช้วิธี off-package memory แบบเดิม เป็นเพราะอินเทลต้องซื้อหน่วยความจำ 16/32GB มาฝังในแพ็กเกจชิปเอง ซึ่งอาจทำต้นทุนได้ไม่ดีเท่ากับผู้ผลิตโน้ตบุ๊กซื้อหน่วยความจำเป็นจำนวนมากๆ และไม่ตรงกับความต้องการของผู้ผลิตโน้ตบุ๊กที่อาจต้องการความยืดหยุ่นเรื่องหน่วยความจำด้วย</p>\n<p>Gelsinger บอกว่าเดิมที Lunar Lake ถูกออกแบบมาเป็นผลิตภัณฑ์เฉพาะกลุ่ม (niche product) แต่เมื่อตลาด AI PC เริ่มได้รับความนิยม ทำให้ Lunar Lake ถูกขยายขอบเขตกลายเป็นชิปมหาชนที่ผลิตจำนวนมากขึ้น และส่งผลกระทบต่อสัดส่วนกำไรของอินเทลตามไปด้วย</p>\n<p>ที่มา - <a href=\"https://www.tomshardware.com/pc-components/cpus/lunar-lakes-integrated-memory-is-an-expensive-one-off-intel-rejects-the-approach-for-future-cpus-due-to-margin-impact\">Tom's Hardware</a></p>\n<p><img src=\"https://www.blognone.com/sites/default/files/externals/d23196ea9c911a6af21c3f499d693f01.jpg\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/lunar-lake\">Lunar Lake</a></div><div><a href=\"/topics/core-ultra\">Core Ultra</a></div><div><a href=\"/topics/cpu\">CPU</a></div><div><a href=\"/topics/processor\">Processor</a></div><div><a href=\"/topics/memory\">Memory</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"54285f5b429ebbc71192bb78889e79453acd44b2d5ce5293fdc9fbcf6af27cb7","category":"Thai"}
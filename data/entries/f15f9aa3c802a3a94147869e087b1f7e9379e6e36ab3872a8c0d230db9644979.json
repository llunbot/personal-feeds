{"title":"นักศึกษาวัย 21 ปีอ่านคำแรกจากม้วนหนังสือ Herculaneum อายุ 2000 ปีโดยอาศัย machine learning กับภาพสแกน","link":"https://www.blognone.com/node/136268","date":1697543785000,"content":"<div><div><div><p>Vesuvius Challenge โครงการตั้งรางวัลสำหรับการอ่านม้วนหนังสือ Herculaneum ที่ถูกฝังในเถ้าภูเขาไฟ Vesuvius ที่ระเบิดขึ้นเมื่อ ค.ศ. 79 ประกาศรางวัลแรกให้กับ Luke Farritor นักศึกษาวิทยาศาสตร์คอมพิวเตอร์อายุ 21 ปี ที่สามารถอ่านตัวอักษร 10 ตัวแรกในม้วนหนังสือได้สำเร็จโดยไม่เปิดม้วนหนังสือออกมา ได้รางวัล 40,000 ดอลลาร์</p>\n<p>แม้ว่าม้วนหนังสือ Herculaneum จะคลี่ออกมาอ่านไม่ได้แต่ก็มีบางชิ้นที่หลุดออกมาเอง และก่อนหน้านี้ทีมวิจัยของศาสตราจารย์ Brent Seales พบหมึกที่ใช้เขียนข้อความจากภาพ CT-scan ทำให้มีความหวังว่าจะอ่านข้อความในม้วนหนังสือได้โดยไม่ต้องแกะม้วนออกมา ดูภาพสแกนและพบรอยแตกของม้วนหนังสือเป็นรอยจากการเขียนตัวอักษร</p>\n<p>Farritor สร้างโมเดล machine learning เพื่อตรวจจับรอยแตกของม้วนหนังสือและค่อยๆ label ข้อมูลเพิ่มเติมขึ้นเรื่อยๆ จนพบรอยเขียนมากขึ้นเรื่อยๆ จนโมเดลเริ่มสมบูรณ์จึงสามารถอ่านเป็นคำออกมาได้</p>\n<p>คำที่พบคำแรกคือคำว่า “ΠΟΡΦΥΡΑϹ” แปลว่าสีม่วง แต่ก็ยังมีข้อถกเถียงว่าอาจจะเป็นคำอื่นที่เขียนใกล้เคียงกัน และเนื่องจากไม่มีบริบทรอบข้างทำให้ยังสรุปชัดเจนไม่ได้</p>\n<p>ก่อนที่จะประกาศรางวัล Youssef Nader นักศึกษาชาวอียิปต์อาศัยโมเดล machine learning ที่ปรับปรุงมาจากการแข่งขัน และเมื่อเห็นว่า Farritor เริ่มตรวจหาตัวอักษรได้ จึงลองตรวจในพื้นที่เดียวกัน และค่อยๆ ปรับปรุงโมเดลไปเรื่อยๆ จนอ่านข้อความได้มากขึ้น สุดท้ายเขาตรวจจับพบสองคำ คือ “ανυοντα” และ “ομοιων” ทำให้ได้รางวัลไป 10,000 ดอลลาร์</p>\n<p>รางวัลใหญ่สุดของ Vesuvius Challenge นั้นอยู่ที่ 700,000 ดอลลาร์ ต้องสามารถอ่านข้อความ 4 ชุด จากม้วนหนังสือสองม้วน รวมอย่างน้อย 140 ตัวอักษร มีเส้นตายวันที่ 31 ธันวาคมนี้</p>\n<p>ที่มา - <a href=\"https://scrollprize.org/firstletters\">Vesuvius Challenge</a></p>\n<p><img alt=\"No Description\" src=\"https://www.blognone.com/sites/default/files/externals/577d0d0186ab893cbd643bae5a3cb6f1.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/9e69434032f40acbd20490600a670dd3.jpg\" /></p>\n</div></div></div><div><div>Topics: </div><div><div><a href=\"/topics/history\">History</a></div><div><a href=\"/topics/machine-learning\">Machine Learning</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f15f9aa3c802a3a94147869e087b1f7e9379e6e36ab3872a8c0d230db9644979","category":"Thai"}
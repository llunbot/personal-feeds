{"title":"Amazon Luna เลิกทำแอพเวอร์ชันพีซี-แมค ให้เล่นเกมสตรีมผ่านเบราว์เซอร์แทน","link":"https://www.blognone.com/node/134213","date":1686128732000,"content":"<div><div><div><p>เป็นประเด็นน่าสนใจของวงการคลาวด์เกมมิ่ง โดย Amazon Luna ถอดแอพเวอร์ชันพีซีและแมคออกจากหน้าเว็บแบบเงียบๆ และให้เล่นเกมแบบสตรีมผ่านเว็บเบราว์เซอร์แทน</p>\n<p>ตัวแทนของ Amazon ให้ข้อมูลว่าพฤติกรรมของผู้ใช้บนคอมพิวเตอร์เล่นเกมผ่านเบราว์เซอร์มากกว่า จึงตัดสินใจเลิกทำแอพแยก และหันมาทุ่มเทกับการเล่นเกมผ่านเบราว์เซอร์เพียงอย่างเดียว โดยฟีเจอร์มีเหมือนกันหมดอยู่แล้ว</p>\n<p>แนวทางของ Amazon Luna ให้เล่นเกมผ่านเว็บเบราว์เซอร์บน iOS/Android มาตั้งแต่ต้น (เท่ากับว่าตอนนี้ทั้งคอมพิวเตอร์และมือถือต้องผ่านเบราว์เซอร์ทั้งหมด) ส่วนบนอุปกรณ์กลุ่ม Fire TV, Android TV และ Google TV ยังมีแอพแยกให้ (<a href=\"https://www.amazon.com/gp/help/customer/display.html?nodeId=GUFHUSX8X324T4XE\">รายชื่ออุปกรณ์ทั้งหมด</a>)</p>\n<p>หากเทียบบริการคลาวด์เกมมิ่งรายอื่นในตลาด <a href=\"https://www.nvidia.com/en-us/geforce-now/download/\">GeForce Now มีแอพบนพีซี-แมค และเบราว์เซอร์</a> ส่วน <a href=\"https://www.xbox.com/en-US/cloud-gaming#waystoplay\">Xbox Cloud Gaming มีแอพบนพีซี และเบราว์เซอร์</a></p>\n<p>ที่มา - <a href=\"https://www.onmsft.com/news/amazon-luna-discontinues-pc-and-mac-apps-focusing-on-web-based-gaming-experience/\">OnMSFT</a></p>\n<p><img alt=\"No Description\" src=\"https://www.blognone.com/sites/default/files/externals/14a84eac9bdaebccf46a14ca190089f8.jpg\" /></p>\n</div></div></div><div><div>Topics: </div><div><div><a href=\"/topics/amazon-luna\">Amazon Luna</a></div><div><a href=\"/topics/cloud-gaming\">Cloud Gaming</a></div><div><a href=\"/topics/amazon\">Amazon</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1b9a2f840d1fac4e43535055bc3b52970522ccc91138270b9d23696f4bc1c426","category":"Thai"}
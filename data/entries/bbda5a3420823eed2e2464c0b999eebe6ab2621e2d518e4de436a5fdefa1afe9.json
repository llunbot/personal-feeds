{"title":"William Jennings Bryan","link":"https://markpeak.net/william-jennings-bryan/","date":1741576308000,"content":"<p>ลองจินตนาการว่า คุณเป็นคนงานเหมืองในชนบทสักแห่งของอเมริกา ตรงแถบกลางๆ ประเทศที่ไม่เจริญมากนัก</p>\n<p>บรรพบุรุษของคุณเป็นชาวเหมืองในละแวกนี้มายาวนาน ทำงานขุดเหมืองที่มั่นคงสืบต่อกันมาหลายชั่วคน ค่อยๆ สั่งสมความมั่งคั่ง จนพ่อของคุณเลื่อนชั้นขึ้นมาเป็นคนชั้นกลางได้สำเร็จ พอมาถึงรุ่นของคุณที่มารับช่วงต่อ คุณก็คาดหวังว่าชีวิตจะดีขึ้นจากรุ่นพ่อ และในรุ่นลูกของคุณก็จะดีขึ้นไปอีก</p>\n<p>แต่อเมริกากลับเกิดวิกฤตเศรษฐกิจครั้งใหญ่ ตัวคุณถูกปลดจากงาน เหมืองปิด ทุกคนในเมืองไม่มีงานทำ ถึงเวลาต้องจ่ายงวดหนี้บ้านก็ไม่มีเงินจ่ายจนต้องโดนยึดบ้าน พอคุณจะย้ายไปซื้อบ้านหลังเล็กลง ธนาคารก็ไม่ปล่อยกู้อีก</p>\n<p>คุณไม่มีงาน ไม่มีบ้าน ไม่มีกินไม่มีใช้ ไม่มีเกียรติไม่มีศักดิ์ศรี ชีวิตถูกตัดขาดจากแผ่นดินเกิดที่เติบโตมา มันเจ็บแค้น อึดอัด ปวดร้าว</p>\n<p>มีนักการเมืองคนหนึ่งเดินมาหาคุณ แล้วบอกว่าจะแก้ปัญหาเศรษฐกิจที่ทำลายความฝัน “อเมริกันดรีม” ของผู้คนจำนวนมาก จะทำลายคำโกหกของนักการเงินในวอลสตรีทที่ก่อวิกฤตเศรษฐกิจ ถ้าเขาชนะเลือกตั้ง เขาจะกวาดล้างการคอร์รัปชัน (drain the swamp!) เขาจะต่อสู้กับพวก establishment ที่ปกครองประเทศ ทวงงาน บ้าน เกียรติศักดิ์ศรีคืนมาให้พวกคุณ เขาจะทำให้อเมริกากลับมายิ่งใหญ่อีกครั้ง</p>\n<p>ชื่อของเขาไม่ใช่ Donald Trump</p>\n<p>แต่เป็น <a href=\"https://en.wikipedia.org/wiki/William_Jennings_Bryan\">William Jennings Bryan</a> ผู้สมัครชิงตำแหน่งประธานาธิบดีสหรัฐ ใน<a href=\"https://en.wikipedia.org/wiki/1896_United_States_presidential_election\">การเลือกตั้งปี 1896</a> จาก<strong>พรรคเดโมแครต</strong> ผู้บุกเบิกแนวทาง “ประชานิยม” (populism) ในการเมืองสหรัฐ</p>\n<p>เนื้อหาข้างต้นเอามาจาก<a href=\"https://markpeak.net/fareed-zakaria-the-next-revolution/\">หนังสือ Age of Revolutions ของ Fareed Zakaria</a></p>\n<p></p>\n<p>หมายเหตุ:</p>\n<ul>\n<li>ผู้ชนะการเลือกตั้งปี 1896 คือ William McKinley เจ้าแห่งกำแพงภาษี ไอดอลของ Trump และอดีตประธานาธิบดีสหรัฐคนเดียวที่ Trump พูดถึงในสปีชวันรับตำแหน่ง</li>\n<li>การเลือกตั้งปี 1896 มีความสำคัญมาก เพราะเป็นการเปลี่ยนผ่าน (realignment) โครงสร้างการเมืองสหรัฐอเมริกาใหม่ จากระบบพรรคยุคที่สาม หลังสงครามกลางเมือง (<a href=\"https://en.wikipedia.org/wiki/Third_Party_System\">Third Party System</a>) ภายใต้พรรครีพับลิกันใหม่ตอนลินคอล์น มาสู่ระบบพรรคยุคที่สี่ (<a href=\"https://en.wikipedia.org/wiki/Fourth_Party_System\">Fourth Party System</a>) ที่เริ่มตอน McKinley แล้วลากยาวไปจนถึงยุคที่ห้า (<a href=\"https://en.wikipedia.org/wiki/Fifth_Party_System\">Fifth Party System</a>) ตอน FDR ชนะเลือกตั้งปี 1932</li>\n<li>Bryan แพ้เลือกตั้ง 1896 หลังจากนั้นเขาลงเลือกตั้งอีก 2 รอบ (1900, 1908) แต่แพ้ทั้งหมด ไม่เคยได้เป็นประธานาธิบดี (เขาได้เป็นรัฐมนตรีต่างประเทศ Secretary of State ในปี 1912 รัฐบาล Woodrow Wilson)</li>\n<li>แกนหลักในการหาเสียงของ Bryan ตอนนั้นคือ ประเด็นเรื่องมาตรฐานเงินตราที่อิงกับทองคำ vs โลหะเงิน ซึ่ง <a href=\"https://en.wikipedia.org/wiki/Free_silver\">Bryan สนับสนุนนโยบายการใช้เงิน</a> (silver) มาปั๊มเป็นเงินตรา (money) แทนการจำกัดปริมาณเงินตราตามปริมาณทองคำสำรอง (gold standard) ทำให้คนจนเสียเปรียบ</li>\n<li>สุนทรพจน์ที่มีชื่อเสียงของ Bryan คือ <a href=\"https://en.wikipedia.org/wiki/Cross_of_Gold_speech\">Cross of Gold</a> (กางเขนทองคำ) ซึ่ง Bryan เปรียบเปรยว่าการอ้างอิงกับทองคำ เป็นเหมือนการนำคนจนไปตรึงไว้กับกางเขนทองคำ (you shall not crucify mankind upon a cross of gold)</li>\n<li>บทความเปรียบเทียบ Bryan กับ Trump ใน <a href=\"https://www.politico.com/magazine/story/2017/02/william-jennings-bryan-steve-bannon-donald-trump-populist-214822/\">Politico</a> และ <a href=\"https://www.economist.com/buttonwoods-notebook/2017/02/27/william-jennings-trump-and-the-monetary-elite\">The Economist</a></li>\n</ul>\n<p></p>The post <a href=\"https://markpeak.net/william-jennings-bryan/\">William Jennings Bryan</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"bbda5a3420823eed2e2464c0b999eebe6ab2621e2d518e4de436a5fdefa1afe9","category":"Thai"}
{"title":"Tuxedo ผู้ผลิตพีซีลินุกซ์ระบุกำลังพัฒนาโน้ตบุ๊กด้วย Snapdragon X Elite","link":"https://www.blognone.com/node/140321","date":1718153411000,"content":"<div><div><div><p>หลังจาก<a href=\"https://www.blognone.com/node/139853\">ไมโครซอฟท์เปิดตัว Copilot+ PC</a> โดยอาศัยชิป Snapdragon X Elite สถาปัตยกรรม Arm ทั้งหมดก็มีคำถามอยู่บ้างว่าชิปตัวนี้จะรองรับระบบปฎิบัติการอื่นๆ หรือไม่ และหากรองรับจะมีผู้ผลิตผลิตเครื่องของมาขายหรือเปล่า ที่งาน Computex ทาง Tuxedo ผู้ผลิตพีซีลินุกซ์จากเยอรมนีก็ออกมาประกาศว่ากำลังพัฒนาโน้ตบุ๊กอยู่</p>\n<p>แนวทางนี้ไม่น่าแปลกใจนักเพราะทุกวันนี้ลินุกซ์จำนวนมากก็คอมไพล์รองรับสถาปัตยกรรม Arm กันอยู่แล้ว และทาง Qualcomm เองก็ออกมระบุว่ากำลังพัฒนาไดร์เวอร์ชิป Snapdragon X Elite ให้กับลินุกซ์อยู่</p>\n<p>ตอนนี้ทาง Tuxedo กำลังทดสอบเครื่องต้นแบบเวอร์ชั่นแรก และได้เครื่องเวอร์ชั่นสองในเร็วๆ นี้ แต่ทั้งหมดก็เป็นเครื่องทดสอบที่สถานะความพร้อมใช้งานเป็นระดับอัลฟ่าเท่านั้น จุดสำคัญคือไดร์เวอร์จาก Qualcomm ที่กว่าจะพัฒนาเสร็จก็อาจจะต้องรอเคอร์เนล 6.11 หรืออีกสองเวอร์ชั่นข้างหน้า</p>\n<p>เครื่องต้นแบบของทาง Tuxedo เป็นจอ 14 นิ้ว 2560x1600 น้ำหนัก 1.36 กิโลกรัม แรม 32GB พร้อมช่อง M.2 PCIe Gen 4 หนึ่งช่องสำหรับสตอเรจ</p>\n<p>ทาง Tuxedo ระบุว่าพอมีลุ้นที่จะเห็นโน้ตบุ๊กวางจำหน่ายได้ภายในปลายปีนี้</p>\n<p>ที่มา - <a href=\"https://www.tuxedocomputers.com/en/TUXEDO-on-ARM-is-coming.tuxedo\">Tuxedo</a></p>\n<p><img alt=\"No Description\" src=\"https://www.blognone.com/sites/default/files/externals/0eb689131deb2891ef1656bcdc84b9a0.png\" /></p>\n</div></div></div><div><div>Topics: </div><div><div><a href=\"/topics/snapdragon\">Snapdragon</a></div><div><a href=\"/topics/linux\">Linux</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0f0d690df0c6e5cc51ed442bd512e1f65515ac7d8c186ec59543477580405c40","category":"Thai"}
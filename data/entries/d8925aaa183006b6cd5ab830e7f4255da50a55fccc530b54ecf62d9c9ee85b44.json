{"title":"Circle to Search เพิ่มฟีเจอร์ช่วยแก้สมการคณิตศาสตร์, แปลข้อความทั้งจอ, อ่าน QR Code","link":"https://www.blognone.com/node/140845","date":1720666919000,"content":"<div><div><div><p>กูเกิลเปิดตัวฟีเจอร์ใหม่ของ Circle to Search บนเวทีเปิดตัว Galaxy Z Fold 6 เมื่อวานนี้ ฟีเจอร์ที่ฮือฮาคือการใช้ Circle to Search ช่วยแก้โจทย์และสมการคณิตศาสตร์ แค่ถ่ายรูปโจทย์ เอานิ้ววาดวงกลมบนหน้าจอ แล้วจะได้แนวทางการแก้สมการมาให้เลย</p>\n<p><img alt=\"No Description\" src=\"https://www.blognone.com/sites/default/files/externals/3f8a5253af8c92459ab97c417cc02308.jpeg\" /></p>\n<p>อีกฟีเจอร์ของ Circle to Search คือ full screen translation แปลภาษาทั้งหน้าจอ ตัวอย่างการใช้งานคือถ่ายภาพป้ายราคาสินค้าในภาษาต่างประเทศ แล้วกดปุ่มโฮมค้างเพื่อแปลภาษาทั้งจอได้เลย จากนั้นหากสนใจคำไหนเป็นพิเศษสามารถเอานิ้วขีดที่คำนั้นๆ เพื่อค้นหาข้อมูลต่อได้ เช่น หาดูว่าอาหารเมนูนั้นมีหน้าตาเป็นอย่างไร</p>\n<p>ฟีเจอร์อีกตัวที่กูเกิลประกาศ และน่าจะใช้ประโยชน์ในไทยได้ดีคือ Circle to Search สามารถสแกน QR Code บนหน้าจอได้ด้วย ช่วยประหยัดเวลาไม่ต้องเซฟภาพ QR แล้วไปหาตัวอ่านอีกที หรือใช้มือถืออีกเครื่องมาสแกน</p>\n<p><img alt=\"No Description\" src=\"https://www.blognone.com/sites/default/files/externals/88acafd1c8077ba8a36a6b4c21ebb719.jpeg\" /></p>\n<p>นอกจาก Circle to Search แล้ว แอพ Gemini ยังเพิ่มฟีเจอร์ค้นหาข้อมูลของวิดีโอบน YouTube ที่กำลังชมอยู่ ตัวอย่างคือการดูคลิปคนเต้น สามารถเรียก Gemini ขึ้นมาแล้วถามว่ากำลังเต้นท่าอะไร คนในวิดีโอกำลังทำอะไรอยู่ ถือเป็นตัวอย่างการใช้งานโมเดลแบบ multimodal ของ Gemni ที่รองรับทั้งภาพและข้อความ</p>\n<p><img alt=\"No Description\" src=\"https://www.blognone.com/sites/default/files/externals/1486167bf4678841cb1b86c7a848e0ac.jpeg\" /></p>\n<p>ฟีเจอร์เหล่านี้ยังเป็นเอ็กซ์คลูซีฟเฉพาะบน Galaxy Z Fold 6 และ Z Flip 6 เท่านั้น ยังไม่บอกว่าจะเปิดใช้บนสมาร์ทโฟนรุ่นอื่นๆ (โดยเฉพาะ Galaxy S24 ที่ได้ Circle to Search ก่อนใครเป็นรุ่นแรก) เมื่อไร</p>\n<p>ที่มา - <a href=\"https://blog.google/products/android/google-updates-samsung-galaxy-unpacked-2024/\">Google</a></p>\n</div></div></div><div><div>Topics: </div><div><div><a href=\"/topics/google-search\">Google Search</a></div><div><a href=\"/topics/gemini\">Gemini</a></div><div><a href=\"/topics/galaxy-z-fold\">Galaxy Z Fold</a></div><div><a href=\"/topics/samsung\">Samsung</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d8925aaa183006b6cd5ab830e7f4255da50a55fccc530b54ecf62d9c9ee85b44","category":"Thai"}
{"title":"ยืนยันแล้ว กูเกิลไม่กลับมาทำตลาดอุปกรณ์สตรีมมิ่งราคาถูก หลังเลิกทำ Chromecast","link":"https://www.blognone.com/node/141307","date":1723087816000,"content":"<div><div><div><p>หลังจาก <a href=\"https://www.blognone.com/node/141273\">กูเกิลเปิดตัวอุปกรณ์สตรีมมิ่งใหม่ Google TV Streamer</a> ราคา 100 ดอลลาร์ และ<a href=\"https://www.blognone.com/node/141276\">ยกเลิกการขาย Chromecast</a> ที่ราคา 30-50 ดอลลาร์ จึงเกิดคำถามตามมาว่า กูเกิลจะทิ้งตลาดนี้ไปเลยหรือไม่</p>\n<p>ตอนนี้มีคำยืนยันแล้วจาก Shalini Govil-Pai ผู้บริหารฝ่าย Google TV ที่ให้สัมภาษณ์กับ The Verge ว่ากูเกิลจะไม่กลับมาทำตลาดอุปกรณ์สตรีมมิ่งราคาถูกอีกแล้ว ด้วยเหตุผลว่ามีสินค้าระดับนี้จากแบรนด์อื่นๆ ทำตลาด [ในสหรัฐ] เยอะพอสมควรแล้ว เช่น Walmart Onn, Amazon Fire TV Stick, Roku Streaming Stick ดังนั้นกูเกิลจึงไม่ต้องมาทำตลาดนี้อีก</p>\n<p>ในอีกทาง กูเกิลบอกว่าผู้ใช้ต้องการอุปกรณ์สตรีมมิ่งที่พรีเมียมกว่าเดิม ใช้ซีพียูแรงขึ้น แรมเยอะขึ้นเท่าตัว โดย Govil-Pai อ้างถึง NVIDIA Shield ว่าเป็นเป้าหมายที่กูเกิลตั้งเป้าไว้ ทั้งในแง่ประสิทธิภาพและราคา (150 ดอลลาร์) ซึ่ง Google TV Streamer เลือกออกสินค้า 100 ดอลลาร์ เพื่อไม่ให้แพงมากเกินไป แล้วจะทยอยเพิ่มฟีเจอร์ฝั่งซอฟต์แวร์เข้ามาเรื่อยๆ เช่น การใช้พลัง Gemini เข้ามาช่วยแนะนำเนื้อหาให้ตรงใจผู้ใช้มากขึ้น</p>\n<p>ที่มา - <a href=\"https://www.theverge.com/2024/8/7/24215275/google-tv-streamer-chromecast-gemini-interview\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/aa5f9a822de2084e5192516a51db2df9.jpeg\" /></p>\n</div></div></div><div><div>Topics: </div><div><div><a href=\"/topics/chromecast\">Chromecast</a></div><div><a href=\"/topics/google-tv-streamer\">Google TV Streamer</a></div><div><a href=\"/topics/google\">Google</a></div><div><a href=\"/topics/hardware\">Hardware</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fbc788886f9a355c7544428914bd542cdb85d18bed040e11f49150565388d5a0","category":"Thai"}
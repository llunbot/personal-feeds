{"title":"โปรเจกต์รวมเงินคริปโตเพื่อประมูลรัฐธรรมนูญสหรัฐฯ ล่ม ประมูลแพ้ คืนเงินยากเพราะค่าแก๊สแพง","link":"https://www.blognone.com/node/126050","date":1638176521000,"content":"<div><div><div><p><a href=\"https://www.constitutiondao.com/\">ConstitutionDAO</a> กลุ่มชาวคริปโตที่รวมตัวกันเฉพาะกิจ และระดมเงินบนเชน Ethereum ได้กว่า 40 ล้านดอลลาร์ เพื่อประมูล<a href=\"https://www.sothebys.com/en/digital-catalogues/the-constitution-of-the-united-states\">หนึ่งในกระดาษพิมพ์ต้นฉบับของรัฐธรรมนูญสหรัฐอเมริกา</a>กับ Sotheby’s เกิดปัญหาหลังแพ้การประมูลจนต้องเตรียมปิดตัวลง แต่การจัดคืนเงินทำได้ลำบาก เนื่องจากค่าแก๊ส หรือค่าบริการที่ผู้ใช้ต้องจ่ายเพื่อโอนเงินบนเชน Ethereum นั้นแพงมาก</p>\n<p>ConstitutionDAO ก่อตั้งขึ้นก่อนมีการประมูลเพียงไม่นาน และระหว่างที่รวมเงินก็มีการแก้ไขรายละเอียดต่างๆ หลายครั้ง โดยสุดท้ายผู้บริจาค ETH สามารถแลกรับโทเคน PEOPLE ได้ในอัตรา 1 ETH ต่อ 1,000,000 PEOPLE โดยระบุว่าผู้ถือเหรียญ PEOPLE และนำมาฝากไว้บนเว็บ จะมีสิทธิ์ในการโหวตด้านการจัดการการดูแลรักษาต้นฉบับรัฐธรรมนูญที่ประมูลมาได้</p>\n<p>ปัญหาเกิดเมื่อ ConsitutionDAO <a href=\"https://www.vice.com/en/article/qjb8xv/hedge-fund-ceo-who-bailed-out-gamestop-short-seller-bought-the-constitution\">ประมูลแพ้ Ken Griffin เจ้าของกองทุนเฮดจ์ฟันด์</a>ที่ประมูลไปได้ในราคา 43.2 ล้านดอลลาร์สหรัฐฯ และต้องปิดโปรเจกต์โดยให้ทางเลือกผู้ใช้สองทางเพื่อรับเงินคืน หนึ่งคือการรับเหรียญ PEOPLE ที่ฝากไว้บนเว็บกลับเข้าวอลเล็ต (ซึ่งก็ไม่รู้จะเอาไปทำอะไรต่อ) กับการแลกเหรียญ PEOPLE กลับเข้ากระเป๋าเป็น ETH แต่ทั้งสองทางก็ต้องจ่ายค่าแก๊สเหมือนกัน</p>\n<p><img src=\"https://www.blognone.com/sites/default/files/externals/7374e4fd1b61747fa39ab68ec7a77754.jpg\" /></p>\n<p>สำนักข่าว BBC รายงานว่าผู้ใช้ใน Discord ของกลุ่ม ระบุว่าการแลกเงินคืนราว 400 ดอลลาร์ (ราว 13,600 บาท) อาจต้องเสียค่าแก๊สถึง 168 ดอลลาร์ (ราว 5,700 บาท) หรือมากน้อยกว่านี้ ขึ้นอยู่กับมูลค่าเหรียญ ETH ขณะนั้น โดยทีมงาน ConstitutionDAO เองก็จนปัญญา และบอกว่าไม่มีวิธีแก้ให้ แม้จะพยายามคิดกันอย่างหนักก็ตาม</p>\n<p>สาเหตุของปัญหาอาจเกิดจาก ConstitutionDAO ไม่มีการเตรียมการที่ดีพอในกรณีแพ้ประมูล และไม่ได้ศึกษาการทำงานของบล็อกเชนสำหรับการระดมทุนจากคนจำนวนมากไว้มากพอ เช่น อาจไปใช้เชนอื่นนอกจากเชน Ethereum ที่มีค่าแก๊สถูกกว่าแทน</p>\n<p>หลังจากนี้คงต้องติดตามดูว่า ConstitutionDAO จะมีการชดเชยเงินให้กับผู้ร่วมระดมทุนทางอื่นหรือไม่ และโปรเจกต์ระดมทุน DAO อื่นๆ ที่อยู่บนบล็อกเชน จะมีวิธีแก้ไขปัญหานี้กันอย่างไร</p>\n<p>ที่มา - <a href=\"https://www.bbc.com/news/technology-59392827\">BBC</a>, <a href=\"https://www.vice.com/en/article/qjb8av/constitutiondao-aftermath-everyone-very-mad-confused-losing-lots-of-money-fighting-crying-etc\">Vice</a>, <a href=\"https://www.vice.com/en/article/qjb8xv/hedge-fund-ceo-who-bailed-out-gamestop-short-seller-bought-the-constitution\">Vice</a>, <a href=\"https://www.constitutiondao.com/\">ConstitutionDAO</a></p>\n</div></div></div><div><div>Topics: </div><div><div><a href=\"/topics/blockchain\">Blockchain</a></div><div><a href=\"/topics/ethereum\">Ethereum</a></div><div><a href=\"/topics/auction\">Auction</a></div><div><a href=\"/topics/united-states\">United States</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7adfed503a6ca820efcff1199accb7a9fa9f956efc7e007698ccb9bc98bc6465","category":"Thai"}
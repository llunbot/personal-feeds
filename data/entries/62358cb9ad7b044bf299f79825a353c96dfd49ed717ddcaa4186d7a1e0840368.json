{"title":"ตามหาเจ้าของแอพ Fineasy และ สินเชื่อความสุข มาจากไหน ทำไมพ่วงมากับ Oppo และ Realme","link":"https://www.blognone.com/node/144072","date":1736669500000,"content":"<div><div><div><p>ประเด็นใหญ่ของวงการไอทีบ้านเราในรอบ 1-2 วันที่ผ่านมา ย่อมเป็นเรื่อง <a href=\"https://www.blognone.com/node/144065\">สมาร์ทโฟนแบรนด์ Oppo และ Realme ติดตั้งแอพสินเชื่อ Fineasy และ \"สินเชื่อความสุข\" เข้ามาให้ในรอมของสมาร์ทโฟนเลย</a> (<a href=\"https://www.blognone.com/node/144066\">แถลงการณ์ของ Oppo</a>, <a href=\"https://www.blognone.com/node/144067\">แถลงการณ์ของ Realme</a>)</p>\n<p>นอกจากประเด็นเรื่องการติดตั้งแอพเงินกู้นอกระบบเข้ามาโดยไม่ได้รับคำยินยอมจากผู้ใช้ ซึ่งเป็นเรื่องของแบรนด์สมาร์ทโฟนทั้ง 2 แบรนด์แล้ว อีกประเด็นที่น่าสนใจไม่แพ้กันคือ แอพสองตัวนี้มาจากไหน ใครเป็นผู้สร้าง ถึงได้เหิมเกริมบุกรุกเข้ามายังหน้าจอโทรศัพท์ของคนไทยจำนวนมาก</p>\n<p>จากการสืบสวนเบื้องต้นโดย Blognone พบว่า Fineasy และ \"สินเชื่อความสุข\" น่าจะมีที่มาแตกต่างกัน</p>\n<p><img alt=\"No Description\" src=\"https://www.blognone.com/sites/default/files/externals/8ebe2bd0f2786b3b4944fdd145cd3d8e.jpeg\" /></p>\n<h3>Fineasy บริษัทข้ามชาติ มีดีลกับ Oppo ในหลายประเทศ ไม่ใช่แค่ไทย</h3>\n<p>เริ่มจากแอพชื่อ Fineasy ปัจจุบัน<a href=\"https://play.google.com/store/apps/details?id=com.fintech.life\">ยังมีให้ดาวน์โหลดบน Google Play Store</a> มียอดผู้ใช้งานมากกว่า 100 ล้านราย ระบุชื่อผู้สร้างแอพว่า <a href=\"https://play.google.com/store/apps/developer?id=OSFineasy\">OSFineasy</a> ซึ่งเป็นเจ้าของแอพ Fineasy เพียงตัวเดียวบน Google Play Store ไม่มีแอพตัวอื่นเลย</p>\n<p><img alt=\"No Description\" src=\"https://www.blognone.com/sites/default/files/externals/62eef684b3fe692b91612137f0703650.png\" /></p>\n<p>ข้อมูลอื่นบน Google Play Store มีให้เราตามรอยอีกไม่เยอะนัก เช่น อีเมลซัพพอร์ตเป็น <strong>fineasy.wecare@gmail.com</strong> (สังเกตอีเมลว่าเป็น gmail ไม่ใช่เมลบริษัท)</p>\n<p><img alt=\"No Description\" src=\"https://www.blognone.com/sites/default/files/externals/7080cc279be83f84a3119c5242879372.png\" /></p>\n<p>แอพ Fineasy มีเว็บไซต์ชื่อ <a href=\"https://www.finosfin.com/\">finosfin.com</a> มีข้อมูลเพียง 1 หน้าเท่านั้น ระบุชื่อเจ้าของแอพเป็นบริษัท Wealth Hope Pte. Ltd. จดทะเบียนในสิงคโปร์ ที่อยู่จดทะเบียนคือ 138 Market Street #15-03 Capitagreen Singapore 048946</p>\n<p><img alt=\"No Description\" src=\"https://www.blognone.com/sites/default/files/externals/d71bdfdcd818333a4521fdad306b79f5.png\" /></p>\n<p>การตามหาข้อมูลของ Wealth Hope Pte. ต่อนั้นไม่ง่ายนัก เพราะสิงคโปร์เป็นที่จดทะเบียนของบริษัทจำนวนมาก ที่อาจไม่จำเป็นต้องตั้งอยู่ในสิงคโปร์ก็ได้ ข้อมูลเท่าที่เปิดเผยต่อสาธารณะในฐานข้อมูลทะเบียนบริษัท (Accounting and Corporate Regulatory Authority หรือ ACRA) ของสิงคโปร์ บอกเพียงว่าจดทะเบียนบริษัทในเดือนมกราคม 2021</p>\n<p>ส่วนข้อมูลอื่นของบริษัทแห่งนี้บนอินเทอร์เน็ตนั้นแทบไม่มีเลย ข้อมูลเดียวที่น่าสนใจคือ นอกจากเว็บไซต์ finosfin.com แล้ว เรายังไปเจอเว็บอีกแห่งชื่อ <a href=\"https://www.fintechind.com/fintechind/\">fintechind.com</a> ที่หน้าตาคล้ายๆ กันแต่ยังทำเว็บไม่เสร็จดี ใส่ชื่อบริษัท Wealth Hope Pte. และที่อยู่บริษัท 9 RAFFLES PLACE#26-01 REPUBLIC PLAZA SINGAPORE(048619) ซึ่งน่าจะเป็นที่อยู่เดิมของบริษัทนี้ก่อนย้าย แต่ลงอีเมลซัพพอร์ตไว้เป็น tangtiantian@oppo.com ซึ่งน่าตั้งคำถามต่อว่า บริษัทแห่งนี้มีความสัมพันธ์อย่างไรกับ Oppo หรือไม่ (หรือว่ามันคือบริการเงินกู้ของ Oppo ซะเอง?)</p>\n<p><img alt=\"No Description\" src=\"https://www.blognone.com/sites/default/files/externals/3ced465e02093b4b49847d0aacafefca.png\" /></p>\n<p>เมื่อลองดูข้อมูลโดเมนเนม finosfin.com ก็ไม่มีประโยชน์มากนักตามแนวทางของโดเมนเนมสมัยนี้ ที่พรางตัวเจ้าของโดเมนได้หมดแล้ว ข้อมูลที่เรารู้มีแค่โดเมนนี้จดทะเบียนในปี 2022, ใช้บริการผู้จดโดเมนชื่อ Key-Systems และชี้ nameserver ไปยังเซิร์ฟเวอร์ของ AWS</p>\n<p><img alt=\"No Description\" src=\"https://www.blognone.com/sites/default/files/externals/71f44b3abdb768183128315538c1e11b.png\" /></p>\n<p>การตามหาข้อมูลของ Fineasy ยังมีสิ่งที่น่าสนใจคือ มีผู้ใช้งาน Oppo ในประเทศอื่นพูดถึงแอพตัวนี้อยู่พอสมควร อย่างใน Google Play Store มีรีวิวในภาษาอื่นๆ ที่ไม่ใช่ภาษาไทยด้วย และเป็นเสียงบ่นในลักษณะเดียวกันว่า ไม่ได้ดาวน์โหลดแอพนี้มาแต่แรก มันมาได้อย่างไร</p>\n<p><img alt=\"No Description\" src=\"https://www.blognone.com/sites/default/files/externals/c72f9031736785ef9b2a9577101fb3a3.png\" /></p>\n<p>นอกจากนี้ยังมีกระทู้ใน Reddit ห้อง Oppo พูดถึงแอพตัวนี้อยู่บ้าง บอกว่าพบแอพ Fineasy หลังการอัพเดตเครื่อง</p>\n<ul>\n<li><a href=\"https://www.reddit.com/r/Oppo/comments/18ms21u/fineasy_app_after_colour_os_update/\">Fineasy app after colour OS update</a></li>\n<li><a href=\"https://www.reddit.com/r/Oppo/comments/18mknma/how_do_i_get_rid_of_this_app_called_fineasy/\">How do I get rid of this app called fineasy</a></li>\n<li><a href=\"https://xdaforums.com/t/nfc-door-emulator-oppo-fineasy-app.4705809/\">กระทู้ใน XDA</a></li>\n</ul>\n<p>เว็บไซต์ของประเทศเพื่อนบ้าน ก็มีพูดถึงแอพตัวนี้ด้วยเหมือนกัน แต่เป็นรูปแบบประชาสัมพันธ์เชิญชวนให้มาใช้งานแอพตัวนี้กัน</p>\n<ul>\n<li><a href=\"https://kompak.or.id/fineasy/\">ข้อมูลในภาษาอินโดนีเซีย</a></li>\n<li><a href=\"https://fptshop.com.vn/tin-tuc/giai-tri/fineasy-la-gi-153745\">ข้อมูลในภาษาเวียดนาม</a></li>\n</ul>\n<p>จากภาพหน้าจอในเวอร์ชันเวียดนาม เราจะเห็นการ localized ให้เหมาะกับผู้ใช้ในแต่ละประเทศด้วย เช่นเดียวกับ Fineasy เวอร์ชันที่แปลเป็นภาษาไทย</p>\n<p><img alt=\"No Description\" src=\"https://www.blognone.com/sites/default/files/externals/21f297f891e69989c2577592e4633bbe.jpg\" /></p>\n<p>การตามรอยหาเจ้าของแอพ Fineasy นั้นไม่ใช่เรื่องง่าย เพราะพรางตัวมาเป็นอย่างดี สิ่งที่เรารู้ในตอนนี้คงมีแค่ว่า Fineasy เป็นแอพกู้เงินที่จับตลาดลูกค้าในหลายประเทศ ไม่ใช่เฉพาะแค่ในประเทศไทย มีการเตรียมตัว localized เนื้อหามาเป็นอย่างดี</p>\n<p><strong>อัพเดตเพิ่มเติม 13 มกราคม 2025</strong></p>\n<p>จากการหาข้อมูลเพิ่มเติมในฐานข้อมูล ACRA ของสิงคโปร์ พบว่าบริษัท Wealth Hope Pte. มีผู้ถือหุ้นเพียงรายเดียว ชื่อว่า <strong>Shenzhen Yufei Technology Corp.</strong> จดทะเบียนในเซินเจิ้น ประเทศจีน</p>\n<p>Wealth Hope Pte. มีกรรมการบริษัท 3 คน ได้แก่</p>\n<ul>\n<li>Pang Cheng Tin (Feng Zengshen) เป็นชาวสิงคโปร์ (ควบตำแหน่งเลขานุการบริษัท)</li>\n<li>Long Gong ชาวจีน อาศัยอยู่ที่เมือง Dongguan ในมณฑลกวางตุ้ง</li>\n<li>Senlin Li ชาวจีน อาศัยอยู่ที่เมือง Shanxia ในมณฑลฝูเจี้ยน</li>\n</ul>\n<p><img alt=\"No Description\" src=\"https://www.blognone.com/sites/default/files/externals/6a06cbcdc581d1c46552f3bf63319b2c.jpeg\" /><img alt=\"No Description\" src=\"https://www.blognone.com/sites/default/files/externals/ab37934a06913dd93c8b1132e7802183.jpeg\" /><img alt=\"No Description\" src=\"https://www.blognone.com/sites/default/files/externals/cba8be204007958eadecd1f73ae8e510.jpeg\" /></p>\n<p>เรายังตามหาข้อมูลของบริษัท Shenzhen Yufei Technology Corp. ต่อ พบข้อมูลบนอินเทอร์เน็ตไม่เยอะนักเช่นกัน <a href=\"https://www.qcc.com/firm/f8bcb57f26f98b5a8a8220cf34bde1c9.html\">ในเว็บไซต์รวมข้อมูลบริษัทจดทะเบียนของจีน</a> ระบุว่ามีทุนจดทะเบียน 1 ล้านหยวน และมีผู้ถือหุ้นรายเดียวชื่อ He Shanting (何山婷) ซึ่งเราก็ไม่รู้ว่าเขาคือใครกันแน่</p>\n<p><img alt=\"No Description\" src=\"https://www.blognone.com/sites/default/files/externals/d4e28328380a973b2e65502ce570035a.jpeg\" /></p>\n<h3>สินเชื่อความสุข แอพเจาะตลาดคนไทย</h3>\n<p>สินเชื่อความสุข เป็นแอพอีกตัวที่เป็นข่าวมาคู่กับ Fineasy แต่จากชื่อแอพนั้นคงชัดเจนมากๆ ว่า มีเป้าหมายคือลูกค้าคนไทยล้วนๆ</p>\n<p>ตอนนี้แอพ \"สินเชื่อความสุข\" ถูกลบออกไปจาก Google Play Store แล้ว (<a href=\"https://play.google.com/store/apps/details?id=com.cosyzone.finance&amp;gl=th\">ลิงก์บน Play Store ที่ถูกลบไป</a>) ตัวแพ็กเกจใช้ชื่อว่า <strong>com.cosyzone.finance</strong> ซึ่งยังไม่ชัดเจนอีกเหมือนกันว่า CosyZone ผู้พัฒนาแอพตัวนี้คือใครกันแน่</p>\n<p>แอพ \"สินเชื่อความสุข\" มีเว็บไซต์ใช้<a href=\"https://hizonetech.com/index.html#Application_process\">โดเมน hizonetech.com</a> ปัจจุบันยังเข้าใช้งานได้อยู่ แต่ลิงก์ไปดาวน์โหลดแอพบน Play Store นั้นเข้าไม่ได้แล้ว</p>\n<p><img alt=\"No Description\" src=\"https://www.blognone.com/sites/default/files/externals/32af6ff3b989d517b2b9ac270862e512.jpeg\" /></p>\n<p>เจ้าของโดเมนเนม hizonetech.com ถูกพรางตัวไว้หลังนายทะเบียนเช่นกัน โดเมนถูกจดเมื่อปี 2021 และใช้ name server เป็น alidns.com ซึ่งเป็นบริการของ Alibaba Cloud</p>\n<p><img alt=\"No Description\" src=\"https://www.blognone.com/sites/default/files/externals/7e9521c5dec02946c8483552bb2b5a5b.png\" /></p>\n<p>ในหน้าเว็บลงอีเมล \"ติดต่อเรา\" เป็น <strong>kathleeneva7@outlook.com</strong> ซึ่งเป็นอีเมลส่วนตัวเช่นกัน อีเมลนี้เป็นอันเดียวกับที่ใช้ในอีเมลซัพพอร์ตบน Google Play Store ก่อนถูกลบไป</p>\n<p><img alt=\"No Description\" src=\"https://www.blognone.com/sites/default/files/externals/3d56fea6829920dd2901b140cb78c4d9.jpeg\" /></p>\n<p>ข้อมูลที่น่าสนใจคือ ในหน้าข้อมูลแอพบน Play Store ที่ยังมีเว็บพวกสำเนา APK ดูดเก็บไว้อยู่ (เช่น <a href=\"https://apkgk.com/th/com.cosyzone.finance\">ApkGk</a>) ได้ลงที่อยู่ติดต่อในประเทศไทยเอาไว้ดังนี้</p>\n<blockquote><p>ที่อยู่ติดต่อ : 1 65/101-103 ซอย สุขุมวิท 64 แขวง บางจาก เขตพระโขนง กรุงเทพมหานคร 10260</p>\n</blockquote>\n<p>ตรงนี้คงต้องตรวจสอบกันต่อไปว่าเป็นที่อยู่จริงๆ หรือไม่</p>\n<p><img alt=\"No Description\" src=\"https://www.blognone.com/sites/default/files/externals/edfaf730f2cddc34dbd5bda2f04ebf01.png\" /></p>\n<p>แอพ \"สินเชื่อความสุข\" ถูกพูดถึงในโซเชียลไทยตั้งแต่ราวปี 2565-2566 เป็นต้นมา <a href=\"https://pantip.com/topic/42203538/\">ตัวอย่างกระทู้ใน Pantip</a>, <a href=\"https://pantip.com/topic/41252940\">ตัวอย่างกระทู้ 2</a> รวมถึงมีคลิปรีวิวใน YouTube อีกจำนวนหนึ่งเช่นกัน</p>\n<p><img alt=\"No Description\" src=\"https://www.blognone.com/sites/default/files/externals/4702c55ec302d776aed058a4be79b9f1.jpeg\" /></p>\n<h3>วิธีแอพสินเชื่อที่ได้รับอนุญาตจาก ธปท. อย่างถูกต้อง</h3>\n<p>มาถึงตอนนี้ยังมีคำถามอีกมากมายเกี่ยวกับแอพทั้งสองตัวนี้ แต่ในภาพใหญ่แล้ว ปัญหาเรื่องแอพ Fineasy และ \"สินเชื่อความสุข\" เป็นแค่ยอดของภูเขาน้ำแข็งเท่านั้น เพราะดันไปพรีโหลดมากับรอมของ Oppo/Realme จนเป็นข่าวใหญ่ สร้างความสนใจให้ผู้คนจำนวนมาก</p>\n<p>แต่ในยุคที่ธุรกรรมการเงินสามารถทำได้จากสมาร์ทโฟน มีแอพสินเชื่อให้ดาวน์โหลดเป็นจำนวนมาก สามารถตรวจสอบว่ามีแอพรายใดบ้างที่ได้รับอนุญาตอย่างถูกต้อง จาก <a href=\"https://www.bot.or.th/th/license-loan.html\">หน้าเว็บของธนาคารแห่งประเทศไทย</a></p>\n<p>ในขณะที่บน Google Play Store มีแอพสินเชื่อส่วนบุคคลให้ดาวน์โหลดหลายตัว ซึ่งผสมปนเปกันทั้งแอพที่ได้รับอนุญาตอย่างเป็นทางการ เช่น MoneyThunder ของ Abacus Digital และ Finnix ของ Monix (ทั้งคู่อยู่ในเครือ SCBX) กับแอพสินเชื่อตัวอื่นๆ ที่ไม่ชัดเจนว่าเป็นของใคร ได้รับอนุญาตอย่างถูกต้องหรือไม่</p>\n<p>ตรงนี้คงต้องเป็นหน้าที่ของหน่วยงานที่เกี่ยวข้อง เช่น ธนาคารแห่งประเทศไทย รวมถึง Google Thailand เองที่จะต้องตรวจสอบให้เข้มงวดกันต่อไป</p>\n<p><img alt=\"No Description\" src=\"https://www.blognone.com/sites/default/files/externals/61fa2c38a7d65d28c1183460f4733868.jpeg\" /></p>\n</div></div></div><div><div>Topics: </div><div><div><a href=\"/topics/oppo\">Oppo</a></div><div><a href=\"/topics/realme\">Realme</a></div><div><a href=\"/topics/fineasy\">Fineasy</a></div><div><a href=\"/topics/mobile-app\">Mobile App</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"62358cb9ad7b044bf299f79825a353c96dfd49ed717ddcaa4186d7a1e0840368","category":"Thai"}
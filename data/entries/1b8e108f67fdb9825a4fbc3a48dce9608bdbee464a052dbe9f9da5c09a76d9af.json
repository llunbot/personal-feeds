{"title":"นิตยสาร TIME เลือก Lisa Su แห่ง AMD เป็นซีอีโอแห่งปี 2024","link":"https://www.blognone.com/node/143576","date":1733902908000,"content":"<div><div><div><p>นิตยสาร TIME เลือก Lisa Su ซีอีโอ AMD เป็นซีอีโอแห่งปี 2024 (CEO of the Year) ด้วยเหตุผลว่าผลงานบริหารของเธอช่วยพลิกฟื้น AMD ที่เคยอยู่ในภาวะวิกฤตให้กลับมายิ่งใหญ่ มูลค่าบริษัทสูงกว่าเดิมเกือบ 50 เท่า มีสินค้าทั้งซีพียู-จีพียูสำหรับตลาดพีซี เซิร์ฟเวอร์ ศูนย์ข้อมูล ไปจนถึง<a href=\"https://www.blognone.com/node/143196\">ซูเปอร์คอมพิวเตอร์อันดับ 1-2 ของโลกก็ล้วนแต่ใช้ชิปของ AMD</a></p>\n<p>บทสัมภาษณ์ของ TIME ระบุว่า Su เป็นคนทำงานละเอียด อ่านเอกสารต่างๆ ด้วยตัวเอง, ลงไปดูชิปต้นแบบในห้องแล็บเอง, กระตุ้นให้ผู้บริหารของบริษัททำงานเร็ว กระจายงานให้มากขึ้น เธอเป็นผู้บริหารที่มีส่วนผสมหายากคือ มีทั้งทักษะด้านเทคนิค การบริหารธุรกิจ และการจัดการคน</p>\n<p>ผลงานสำคัญของ Su ตอนที่เข้ามาเป็นซีอีโอ AMD ใหม่ๆ คือเลือกจะสู้ในตลาดพีซีต่อไป ด้วยการสร้างชิปที่มีประสิทธิภาพ ซึ่งขัดกับทิศทางของบอร์ดบางรายที่อยากให้ถอนตัวจากตลาดพีซี ส่วนทิศทางของธุรกิจในอนาคตย่อมเป็นเรื่องชิป AI สำหรับศูนย์ข้อมูล ที่ AMD กำลังพยายามเข้ามาท้าชิงตำแหน่งจาก NVIDIA อยู่ โดย Su บอกว่าถ้าโลกไม่มี AMD ก็แปลว่า NVIDIA จะสามารถขึ้นราคาชิปเพิ่มเป็น 2 เท่าได้เสมอ นี่จึงเป็นโอกาสดีของ AMD ในการเจาะฐานลูกค้ากลุ่มที่อยากลดการพึ่งพา NVIDIA ลง</p>\n<p>ที่มา - <a href=\"https://time.com/7200909/ceo-of-the-year-2024-lisa-su/\">TIME</a></p>\n<p><img alt=\"No Description\" src=\"https://www.blognone.com/sites/default/files/externals/41967bc8871f344e8a8ae619ed77cdea.jpg\" /></p>\n<blockquote><p>Lisa Su is TIME's CEO of the Year <a href=\"https://t.co/eUPDOgHdk7\">https://t.co/eUPDOgHdk7</a> <a href=\"https://t.co/7rKkyPy7Tg\">pic.twitter.com/7rKkyPy7Tg</a></p>\n<p>— TIME (@TIME) <a href=\"https://twitter.com/TIME/status/1866485593770758325?ref_src=twsrc%5Etfw\">December 10, 2024</a></p></blockquote>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/time\">Time</a></div><div><a href=\"/topics/ceo\">CEO</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1b8e108f67fdb9825a4fbc3a48dce9608bdbee464a052dbe9f9da5c09a76d9af","category":"Thai"}
{"title":".NET 8 ออกรุ่นเสถียร เป็นรุ่น LTS ซัพพอร์ตระยะยาว, รีดประสิทธิภาพเพิ่มจากเดิม 20%","link":"https://www.blognone.com/node/136745","date":1700013042000,"content":"<div><div><div><p>พบกันทุกเดือนพฤศจิกายน ไมโครซอฟท์ออก .NET 8 รุ่นเสถียร <a href=\"https://www.blognone.com/node/132743\">หลังออกรุ่นพรีวิวมาตั้งแต่เดือนกุมภาพันธ์ 2023</a> โดย .NET 8 เป็นรุ่นซัพพอร์ตระยะยาว LTS ตามนโยบายไมโครซอฟท์ที่นับรุ่นเลขคู่เป็น LTS</p>\n<p>หลังจาก<a href=\"https://www.blognone.com/node/127260\">ไมโครซอฟท์หลอมรวม .NET เสร็จสมบูรณ์ใน .NET 7</a> (ชิ้นส่วนสุดท้ายคือ <a href=\"https://www.blognone.com/node/124782\">.NET MAUI ที่เสร็จไม่ทัน .NET 6</a>) งานในยุคถัดมาคือการเพิ่มฟีเจอร์ใหม่ๆ และรีดประสิทธิภาพของแพลตฟอร์ม</p>\n<p><img alt=\"No Description\" src=\"https://www.blognone.com/sites/default/files/externals/746333eaa08d0cad4cd4a38911270777.png\" /></p>\n<p>จุดเด่นหลักของ .NET 8 คือประสิทธิภาพที่ดีกว่าเดิมในหลายด้าน ชิ้นส่วนสำคัญคือ Dynamic Profile-Guided Optimization (PGO) ตัวเจนโค้ดอันใหม่ที่รีดประสิทธิภาพได้เพิ่มขึ้นสูงสุด 20% (บนโค้ดเดิม ไม่ต้องแก้ไขอะไร) นอกจากนี้ยังมีการรองรับชุดคำสั่ง AVX-512 ของซีพียู เพื่อให้ประมวลผลข้อมูลเวกเตอร์ 512 บิตได้เร็วขึ้น, ปรับแต่งให้ parse ข้อมูล UTF-8 โดยตรง ไม่ต้องทำ transcode ก่อน ลด overhead ได้</p>\n<p><img alt=\"No Description\" src=\"https://www.blognone.com/sites/default/files/externals/ea82ea7729e04ba712546ba44349c6da.png\" /></p>\n<p>Native AOT การคอมไพล์เป็นเนทีฟโค้ดแบบ ahead-of-time (AOT) เพื่อให้แอพรันได้เร็วขึ้นในตอนแรก ใช้แรมน้อยลง เพราะไม่ต้องรอคอมไพล์แบบ just-in-time (JIT) แบบดั้งเดิม อีกทั้งนำแอพไปรันในสภาพแวดล้อมที่ไม่สามารถรันแบบ JIT ได้ด้วย</p>\n<p><img alt=\"No Description\" src=\"https://www.blognone.com/sites/default/files/externals/cac41bf4275abd80ecdcf22efd041f51.png\" /></p>\n<p>.NET 8 ยังปรับปรุงฟีเจอร์ด้านคอนเทนเนอร์อีกหลายจุด ทั้งเรื่องความปลอดภัย (hardened), ปรับขนาดอิมเมจให้เล็กลง และรองรับการเผยแพร่อิมเมจผ่าน .NET SDK โดยไม่ต้องใช้ Dockerfile เป็นต้น</p>\n<p><img alt=\"No Description\" src=\"https://www.blognone.com/sites/default/files/externals/d034369a960a26ac6fd7f0abc8dfbc95.png\" /></p>\n<p>ฟีเจอร์ด้าน AI ปรับแต่งไลบรารี System.Numerics ทำให้งานด้าน Generative AI ได้ดีขึ้น เช่น รองรับตัวแปร Tensor Primitives โดยตรง, รองรับ Semantic Kernel SDK ให้การฝังชิ้นส่วน AI ลงในแอพทำได้สะดวก</p>\n<p>ไมโครซอฟท์บอกว่ายังร่วมมือกับทีมด้าน AI ทั้งภายในและภายนอก เช่น Azure OpenAI, Azure Cognitive Search, Milvus, Qdrant, Microsoft Teams เพื่อพัฒนาให้ .NET 8 รองรับงานเหล่านี้ได้ดีขึ้น</p>\n<p>ของใหม่อีกอย่างของ .NET 8 คือ <strong>.NET Aspire</strong> เป็นวิธีการสร้างแอพ cloud native ด้วย .NET ให้ทนทาน มอนิเตอร์ได้สะดวก ปรับแต่งได้ง่าย ไมโครซอฟท์บอกว่า .NET Aspire เป็นทางเลือกที่แนะนำแต่ไม่บังคับ (opinionated stack) ตอนนี้ออก <a href=\"https://devblogs.microsoft.com/dotnet/introducing-dotnet-aspire-simplifying-cloud-native-development-with-dotnet-8/\">Preview 1</a> ให้ทดลองใช้งานกันแล้ว</p>\n<p><img alt=\"No Description\" src=\"https://www.blognone.com/sites/default/files/externals/12aa23e70be2ffd86723b33d9a4a30e7.png\" /></p>\n<p>ฟีเจอร์ใหม่อื่นๆ ได้แก่ รองรับ C# เวอร์ชัน 12, ส่วนติดต่อผู้ใช้ MAUI รองรับการคอมไพล์แบบ Native AOT บน iOS, ปรับปรุงประสิทธิภาพของโค้ด WebAssembly บนสแต็คเขียนเว็บ Blazor เป็นต้น</p>\n<p>ที่มา - <a href=\"https://devblogs.microsoft.com/dotnet/announcing-dotnet-8/\">Microsoft</a></p>\n</div></div></div><div><div>Topics: </div><div><div><a href=\"/topics/net\">.NET</a></div><div><a href=\"/topics/microsoft\">Microsoft</a></div><div><a href=\"/topics/development\">Development</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3cdf18b1fd2cbbf72ac0de392076d18d8231072a06b8cd080fbeb99050572eba","category":"Thai"}
{"title":"Chrome เริ่มนำ Gemini Nano ตรวจจับเว็บปลอมแบบ On-Device ช่วยงานฝั่งเซิร์ฟเวอร์","link":"https://www.blognone.com/node/146334","date":1746737861000,"content":"<div><div><div><p>กูเกิลเปิดเผยว่า Chrome เริ่มนำเอาโมเดล Gemini Nano มาช่วยตรวจสอบเว็บปลอม-เว็บหลอกลวง (scam) แบบ on-device เพิ่มเติมจากการตรวจสอบ Safe Browsing ที่ฝั่งเซิร์ฟเวอร์อย่างเดียว</p>\n<p>ฟีเจอร์นี้ไม่ได้ใช้ Gemini Nano ทำงานแบบ on-device ล้วนๆ แต่เป็นการผสมผสานกันกับฝั่งเซิร์ฟเวอร์ โดย Gemini Nano จะอ่านข้อมูลหน้าเว็บแล้วส่งสัญญาณไปยังเซิร์ฟเวอร์ Safe Browsing เพื่อช่วยประเมินเว็บหลอกหลวงให้แม่นยำมากขึ้น</p>\n<p>กูเกิลบอกว่าเว็บหลอกลวงรุ่นใหม่ๆ มักเปิดมาเป็นเวลาสั้นๆ น้อยกว่า 10 นาที แถมยังเรนเดอร์หน้าเพจให้ผู้ใช้แต่ละคนต่างกันเพื่อเลี่ยงการตรวจจับ ดังนั้นการนำโมเดล LLM มาช่วยประเมินความเสี่ยงแบบ on-device ของเว็บแบบเดียวกับที่ผู้ใช้มองเห็น จึงช่วยบล็อคเว็บประสงค์ร้ายเหล่านี้ได้แม่นยำขึ้น</p>\n<p>ฟีเจอร์นี้เริ่มใช้กับ Chrome 137 บนเดสก์ท็อป และจะขยายไปยัง Chrome for Android ต่อไปภายในปีนี้</p>\n<p><img alt=\"No Description\" src=\"https://www.blognone.com/sites/default/files/externals/f447c2403d31f4a28d52f11174cb0039.png\" /></p>\n<p>นอกจากนี้ กูเกิลยังมีฟีเจอร์คล้ายๆ กันอีกตัวคือ Chrome for Android ใช้โมเดล machine learning ที่ไม่ระบุชื่อ ช่วยตรวจสอบการแจ้งเตือน (notification) ของเว็บไซต์ที่อาจเป็นสแปมได้ โมเดลนี้ถูกเทรนด้วยข้อมูลสังเคราะห์จาก Gemini และประมวลผลบนสมาร์ทโฟนแบบ on-device ล้วนๆ</p>\n<p>เหตุผลที่ต้องใช้โมเดลแบบ on-device ล้วนๆ เป็นเพราะข้อมูลใน notification เข้ารหัสแบบ end-to-end ไม่ได้ส่งผ่านกูเกิล เพื่อรักษาความเป็นส่วนตัวของผู้ใช้จึงต้องประมวลผลแบบ on-device เท่านั้น ผู้ใช้จะได้รับการแจ้งเตือนว่า notification นี้อาจเป็นสแปม และเลือกได้ว่าจะเลิกรับการแจ้งเตือนจากเว็บไซต์นี้ หรือจะสั่งให้แสดงผลข้อความตามปกติก็ได้</p>\n<p>ที่มา - <a href=\"https://security.googleblog.com/2025/05/using-ai-to-stop-tech-support-scams-in.html\">Google Online Security</a>, <a href=\"https://blog.google/technology/safety-security/how-were-using-ai-to-combat-the-latest-scams/\">Google Blog</a>, <a href=\"https://blog.chromium.org/2025/05/fighting-unwanted-notifications-with.html\">Chromium Blog</a></p>\n</div></div></div><div><div>Topics: </div><div><div><a href=\"/topics/chrome\">Chrome</a></div><div><a href=\"/topics/gemini\">Gemini</a></div><div><a href=\"/topics/google-safe-browsing\">Google Safe Browsing</a></div><div><a href=\"/topics/browser\">Browser</a></div><div><a href=\"/topics/google\">Google</a></div><div><a href=\"/topics/scam\">Scam</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"02a71459334365d0ff7f222e985cbf0127144a1b3ea0642ea2efd8a5f986a217","category":"Thai"}
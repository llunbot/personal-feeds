{"title":"วันในสัปดาห์","link":"https://neizod.dev/2023/03/03/day-of-week.html","date":1677858273000,"content":"<p>หนึ่งปีมี 365 วัน (โดยประมาณ) และหนึ่งเดือนก็มี 30 วัน (โดยประมาณ) นั่นเป็นความรู้ที่บรรพชนของเราสังเกตและรับทราบมาอย่างเนิ่นนาน โดยมันเป็นสิ่งที่ดวงดาวบนฟากฟ้าส่งผลกระทบต่อมนุษย์โดยตรง<sup><a href=\"#fn:1\">1</a></sup> แต่ทำไมหนึ่งสัปดาห์จึงต้องมี 7 วันหล่ะ? มีเหตุการณ์ธรรมชาติอะไรที่เกี่ยวเนื่องกำกับเลขตัวดังกล่าว? … คำตอบอาจทำให้ผิดหวัง เพราะว่ามันไม่ได้มีเหตุผลทางธรรมชาติเข้ามาเกี่ยวข้องเลย การเลือกเลข 7 มาใช้นั้นเป็นสิ่งที่มนุษย์ประดิษฐ์ขึ้นมาล้วนๆ<sup><a href=\"#fn:2\">2</a></sup></p>\n\n<p>อึมมม จะบอกไปถึงขั้นว่าธรรมชาติไม่มีส่วนเกี่ยวข้องเลยก็คงไม่ถูก เพราะหนึ่งในเหตุผล(เล็กๆ)ที่เราเลือกเลข 7 มาใช้ ก็เพราะว่าคนโบราณมองเห็น<a href=\"//en.wikipedia.org/wiki/Astronomical_object\">เทหวัตถุ (heavenly body)</a> ที่โดดเด่นด้วยตาเปล่าอยู่ 7 ชิ้น ซึ่งก็คือ</p>\n\n<ol>\n  <li>☉ ดวงอาทิตย์</li>\n  <li>☾ ดวงจันทร์</li>\n  <li>♂ ดาวอังคาร</li>\n  <li>☿ ดาวพุธ</li>\n  <li>♃ ดาวพฤหัส</li>\n  <li>♀ ดาวศุกร์</li>\n  <li>♄ ดาวเสาร์</li>\n</ol>\n\n<p>เราเลยเรียกชื่อวันต่างๆ ตามดวงดาวเหล่านั้น …</p>\n\n<p>… เรื่องที่น่าประหลาดใจก็คือ หลายวัฒนธรรมบนโลกที่เลือกใช้ระบบนี้ ต่างก็เรียกชื่อวันด้วยดวงดาวในลำดับดังกล่าวเหมือนกันทั้งหมด!<sup><a href=\"#fn:3\">3</a></sup> ซึ่งจากหลักฐานทางประวัติศาสตร์ต่างๆ ที่เราค้นพบมา นี่น่าจะเรียกได้ว่าเป็นเหตุการณ์โลกาภิวัตน์ (globalization) ที่มีมาก่อนกาลเลยทีเดียว</p>\n\n<p>เริ่มจากอู่ข้าวอู่น้ำวัฒนธรรมมนุษย์ ที่ชาวบาบิโลน/สุเมเรียน (หรืออาจย้อนกลับไปได้ไกลกว่านั้น) ได้วางรากฐานระบบ 7 วันต่อสัปดาห์ด้วยชื่อดวงดาวมานับหมื่นปีก่อน จนต่อมาชาวกรีกโบราณได้รับระบบดังกล่าวมาปรับใช้ โดยเปลี่ยนไปเรียกชื่อวันต่างๆ ด้วยชื่อเทพเจ้าของตนแทน (จึงทำให้เทพเจ้ามีดวงดาวประจำตน–หรือไม่งั้นก็ในทางกลับกัน) และต่อมาชาวโรมันโบราณก็ได้<em>เปลี่ยนชื่อ</em>เทพประจำวันเหล่านั้นให้เป็นเทพเจ้าแบบโรมันอีกต่อหนึ่ง (แต่ยังคงไว้ซึ่งความเป็นเทพองค์เดิมอยู่) ซึ่งก็คือ</p>\n\n<ol>\n  <li>Sol / Helios</li>\n  <li>Luna / Selene</li>\n  <li>Mars / Ares</li>\n  <li>Mercurius / Hermes</li>\n  <li>Jove / Zeus</li>\n  <li>Venus / Aphrodite</li>\n  <li>Saturn / Kronos</li>\n</ol>\n\n<p>ดังนั้นเมื่อโลกตะวันตกแผ่ขยายอำนาจตั้งแต่ราวสองพันปีก่อน จึงได้นำพาให้ระบบดังกล่าวแพร่หลายไปยังวัฒนธรรมต่างๆ ทั่วทุกมุมโลกด้วยเช่นกัน เช่นประเทศไทยเราที่รับระบบสัปดาห์มาจากฮินดูอีกที (และฮินดูก็รับมาจากโรมันช่วงราวศตวรรษที่ 6) จึงเทียบเคียงเป็นเทพเจ้า/ดวงดาวของตนได้ดังนี้</p>\n\n<ol>\n  <li>सूर्य สุริยา</li>\n  <li>चंद्र จันทรา</li>\n  <li>मंगल มงคล</li>\n  <li>बुध พุธ</li>\n  <li>बृहस्पति (गुरु) พฤหัสบดี (กูรู)</li>\n  <li>शुक्र ศุกร์</li>\n  <li>शनि ศนิ</li>\n</ol>\n\n<p>อันที่จริงแล้วชาวฮินดูบูชาเทพเจ้าแห่งฟากฟ้าเยอะกว่าชาวกรีก-โรมันอยู่หน่อยนึง โดยมีราหู (राहु) และเกตุ (केतु) เพิ่มเข้ามา อย่างไรก็ตามเทพทั้งสององค์นั้นไม่ได้มีเทหวัตถุบนท้องฟ้าเป็นตัวแทนจริงๆ แต่เป็นตำแหน่งโหนดขึ้นและลงของดวงจันทร์ (<a href=\"/2021/08/18/simple-solar-eclipse-calculation.html\">เกี่ยวเนื่องกับการเกิดอุปราคา</a>) ซึ่งทั้งหมดนี้รวมกันเป็น<a href=\"//en.wikipedia.org/wiki/Navagraha\">นพเคราะห์</a>ตามความเชื่อของชาวฮินดูนั่นเอง</p>\n\n<p>ส่วนวัฒนธรรมทางฝั่งตะวันออกอย่างญี่ปุ่น(และเกาหลี)ก็เรียกชื่อวันต่างๆ ดังนี้</p>\n\n<ol>\n  <li><ruby>日<rt>にち</rt></ruby> ดวงอาทิตย์</li>\n  <li><ruby>月<rt>げつ</rt></ruby> ดวงจันทร์</li>\n  <li><ruby>火<rt>か</rt></ruby> ไฟ / ดาวอังคาร</li>\n  <li><ruby>水<rt>すい</rt></ruby> น้ำ / ดาวพุธ</li>\n  <li><ruby>木<rt>もく</rt></ruby> ไม้ / ดาวพฤหัส</li>\n  <li><ruby>金<rt>きん</rt></ruby> ทอง / ดาวศุกร์</li>\n  <li><ruby>土<rt>ど</rt></ruby> ดิน / ดาวเสาร์</li>\n</ol>\n\n<p>นอกจากสองวันแรกที่มาจากดวงอาทิตย์และดวงจันทร์ซึ่งเป็นเทหวัตถุขนาดใหญ่บนฟากฟ้าแล้ว ชื่อดาวเคราะห์อีกห้าดวงที่เหลือนั้นยังเกี่ยวพันระบบ<a href=\"//en.wikipedia.org/wiki/Wuxing_(Chinese_philosophy)\">ธาตุทั้งห้า (五行)</a> อีกด้วย</p>\n\n<p>น่าเสียดายว่าประเทศจีนซึ่งเป็น<em>ทางผ่าน</em>ของระบบดังกล่าวไปยังญี่ปุ่นและเกาหลี (จีนรับระบบเจ็ดวันต่อสัปดาห์เข้ามาตั้งแต่ช่วงศตวรรษที่ 4-8) ได้ผ่านช่วงล้างบาง<a href=\"//en.wikipedia.org/wiki/Cultural_Revolution\">ปฏิวัติวัฒนธรรม</a>ไปเสียก่อน ทำให้ปัจจุบันชาวจีนเรียกชื่อวันด้วยการนับเลขไล่ไปเลย (วันจันทร์คือวันที่หนึ่งของสัปดาห์ วันอังคารคือวันที่สอง ฯลฯ) จะคงไว้ก็แค่วันอาทิตย์ที่ยังคงให้เกียรติดวงดาวด้วยการกล่าวว่ามันคือวัน 星期日 (วันแห่งดวงอาทิตย์ของสัปดาห์)</p>\n\n<p>อันที่จริงประเทศในกลุ่ม<a href=\"//en.wikipedia.org/wiki/Slavs\">สลาฟ</a> (รัสเซีย ยูเครน เช็ก ฯลฯ) ก็นิยมชมชอบการเรียกชื่อวันด้วยการนับเลขเช่นกัน นี่อาจจะเป็นมรดกตกทอดมาจากลัทธิคอมมิวนิสต์หละมั้ง(?)</p>\n\n<p>ส่วนปัจจุบันชาวตะวันตกหลายชาติก็ยังคงยึดเหนี่ยวกับระบบดั้งเดิมอย่างเหนียวแน่น คือเรียกชื่อวันต่างๆ ด้วยดวงดาว/เทพเจ้าโรมันตามรากฐานที่บรรพชนวางไว้ แต่มีการปรับปรุงเล็กน้อยตามอิทธิพลของศาสนาคริสต์ คือ เรียกวันอาทิตย์ว่าเป็นวันของพระผู้เป็นเจ้า (domenica) และเรียกวันเสาร์ว่า<a href=\"//en.wikipedia.org/wiki/Sabbath\">วันสะบาโต (sabato)</a> แทน ชาวคริสต์เลยพักผ่อนวันเสาร์และไปเข้าโบสถ์วันอาทิตย์นั่นเอง</p>\n\n<p>สำหรับภาษาอังกฤษจะมีความยุ่งเหยิงเพิ่มเติมเล็กน้อย เพราะได้รับอิทธิพลจากเยอรมัน (แองโกล-แซกซัน) ทับเข้าไปอีกต่อหนึ่ง จึงมีการ<em><a href=\"//en.wikipedia.org/wiki/Interpretatio_germanica\">เทียบเคียงเปลี่ยนตัว</a></em>จากเทพเจ้าโรมันให้กลายเป็นเทพเจ้านอร์สที่ชาวเยอรมันนับถือ (ไม่ใช่เป็นแค่การเปลี่ยนชื่อเหมือนตอนเทพเจ้ากรีก-โรมัน) จึงทำให้กลายเป็น</p>\n\n<ol>\n  <li>Sunday วันแห่งดวงอาทิตย์</li>\n  <li>Monday วันแห่งดวงจันทร์</li>\n  <li>Tuesday วันแห่ง Týr เทพสงคราม (เทียบเคียง Mars เทพสงคราม)</li>\n  <li>Wednesday วันแห่ง Odin เทพผู้นำทางวิญญาณ (เทียบเคียง Mercury เทพแห่งการเดินทาง)</li>\n  <li>Thursday วันแห่ง Thor เทพสายฟ้า (เทียบเคียง Jupiter ที่ใช้สายฟ้าเช่นกัน)</li>\n  <li>Friday วันแห่ง Frigg/Freya เทพีความงาม (เทียบเคียง Venus เทพีความงาม)</li>\n  <li>Saturday วันแห่ง Saturn คงไว้เป็นเทพโรมัน</li>\n</ol>\n\n<hr />\n\n<p>แล้วทำไมเราถึงไล่เรียงลำดับดวงดาวต่างๆ มาเป็นชื่อวันที่ดูแล้วเหมือนกับการสุ่มอย่างไร้ระบบแบบแผนเช่นนี้? ทำไมถึงไม่ใช่ลำดับที่เรารู้จักกันดีที่ไล่เรียงดาวเคราะห์ตามระยะห่างจากดวงอาทิตย์ว่าคือ ดาวพุธ ดาวศุกร์ โลก(และดวงจันทร์) ดาวอังคาร ดาวพฤหัส ดาวเสาร์ แทนหละ</p>\n\n<p>ประเด็นแรกคือชาวกรีกโบราณนั้นมองว่า<a href=\"//en.wikipedia.org/wiki/Geocentric_model\">โลกเป็นจุดศูนย์กลางของจักรวาล</a><sup><a href=\"#fn:4\">4</a></sup> ดังนั้นระยะห่างของดวงดาวต่างๆ (คำนวณผ่านความเร็วในการเคลื่อนที่เทียบกับดาวพื้นหลัง) เรียงตามลำดับจากโลกไล่ออกไปได้แก่ ดวงจันทร์ ดาวพุธ ดาวศุกร์ ดวงอาทิตย์ ดาวอังคาร ดาวพฤหัส ดาวเสาร์</p>\n\n<p>ประเด็นที่สองก็คือ ชาวกรีกโบราณนั้นไม่ได้แค่ตั้งชื่อวันในสัปดาห์เพื่อเป็นเกียรติแด่เทพเจ้า แต่ยังคิดไปถึงขั้นที่ว่ามีเทพเจ้าประจำแต่ละชั่วโมงกันเลยทีเดียว</p>\n\n<p>และในหนึ่งวันของชาวกรีกนั้นก็มี 24 ชั่วโมง</p>\n\n<p>ดังนั้นจึงได้ว่า $24 \\equiv 3 \\pmod{7}$ หรือก็คือเมื่อเราไล่บูชาเทพประจำชั่วโมงตามลำดับไปเรื่อยๆ พอขึ้นวันใหม่จะได้ว่าเทพองค์แรกของวันนี้ก็คือเทพ 3 องค์ถัดมาจากเทพองค์แรกของเมื่อวานนั่นเอง ดั่งจะเห็นได้จากตารางต่อไปนี้</p>\n\n<table>\n  <thead>\n    <tr>\n      <th>♄</th>\n      <th>♃</th>\n      <th>♂</th>\n      <th>☉</th>\n      <th>♀</th>\n      <th>☿</th>\n      <th>☾</th>\n    </tr>\n  </thead>\n  <tbody>\n    <tr>\n      <td>0:00</td>\n      <td>1:00</td>\n      <td>2:00</td>\n      <td>3:00</td>\n      <td>4:00</td>\n      <td>5:00</td>\n      <td>6:00</td>\n    </tr>\n    <tr>\n      <td>7:00</td>\n      <td>8:00</td>\n      <td>9:00</td>\n      <td>10:00</td>\n      <td>11:00</td>\n      <td>12:00</td>\n      <td>13:00</td>\n    </tr>\n    <tr>\n      <td>14:00</td>\n      <td>15:00</td>\n      <td>16:00</td>\n      <td>17:00</td>\n      <td>18:00</td>\n      <td>19:00</td>\n      <td>20:00</td>\n    </tr>\n    <tr>\n      <td>21:00</td>\n      <td>22:00</td>\n      <td>23:00</td>\n      <td>0:00</td>\n      <td>…</td>\n      <td> </td>\n      <td> </td>\n    </tr>\n  </tbody>\n</table>\n\n<p>รูปที่เค้าชอบเอามาประกอบคำอธิบายนี้คือ<a href=\"//en.wikipedia.org/wiki/Heptagram\">ดาวเจ็ดแฉก</a> ซึ่งเริ่มจากวาดรูปวงกลมที่มีเทพเจ้าทั้งเจ็ดตามลำดับ จากนั้นลากเส้นเชื่อมเทพแต่ละองค์ให้เป็นรูปดาว โดยเว้นระยะห่างการสร้างแฉกครั้งละสามองค์นั่นเอง</p>\n\n<blockquote>\n  <p><img src=\"/images/astronomy/heptagram-planet-week.png\" alt /></p>\n\n  <p>ดาวเจ็ดแฉกสำหรับเรียงลำดับวัน</p>\n</blockquote>\n\n<p>แต่เอาจริงๆ แล้วอะไรคือเหตุผลสำคัญที่ทำให้หนึ่งสัปดาห์ถึงมี 7 วันกันแน่? เพราะถึงแม้ว่าเทหวัตถุบนท้องฟ้าจะสวยสดงดงามขนาดไหน แต่ถ้ากรอบแนวคิดสิ่งประดิษฐ์จากมนุษย์นั้นไม่มีประโยชน์ไร้ซึ่งผลกระทบต่อชีวิตประจำวันของเรา สิ่งประดิษฐ์ชิ้นนั้นก็คงล้มหายตายจากไปตั้งนานแล้ว ไม่อยู่เหลือรอดได้นานนับพันปีจนถึงทุกวันนี้หรอก</p>\n\n<p>จากหลักฐานเท่าที่เรามี การหนึ่งสัปดาห์มี 7 วันนั้น แม้จะไม่ได้มีเหตุผลทางธรรมชาติมากำกับ แต่มันเป็น<em>ผล</em>จากโครงสร้างเชิงสังคมของมนุษย์โดยตรง ซึ่งมี<em>เหตุ</em>มาจากการที่ตลาดในยุคโบราณนั้นไม่ได้เปิดทุกวัน แต่จะเปิดเพียงแค่หนึ่งวันต่อ “สัปดาห์” เท่านั้น ตัวเลข 7 จึงถือว่าเป็นระยะเวลาที่เหมาะสมสำหรับการดำรงชีวิต (ปัจจุบันยังเหลือร่องรอยในบางวัฒนธรรม เช่น ภาษาตุรกีเรียกวันอาทิตย์ว่า Pazar ที่แปลตรงตัวว่าตลาด)</p>\n\n<p>แน่นอนว่าเลข 7 นี้ไม่ใช่เลขวิเศษอะไร ในสังคมวัฒนธรรมอื่นๆ ก็มีช่วงเวลาที่ตลาดเปิดถี่แตกต่างกัน เช่น ชาวชวาทุกวันนี้ยังคงใช้ระบบ 5 วันต่อสัปดาห์ควบคู่ไปกับสัปดาห์แบบสากล หรือชาวจีนโบราณก็เคยใช้สัปดาห์ละ 10 วันมาก่อน หรือแม้แต่ชาวโรมันที่เป็นตัวตั้งตัวตีของระบบ 7 วันต่อสัปดาห์ ก่อนหน้านั้นก็ยังเคยใช้<a href=\"//en.wikipedia.org/wiki/Nundinae\">สัปดาห์ละ 8 วัน</a>อีกด้วย</p>\n\n<p>เมื่อเข้าสู่ยุคปัจจุบัน กับเมืองที่ขยายขนาดขึ้นจนมีประชากรจำนวนมหาศาลคอยสับเปลี่ยนหมุนเวียนหน้าที่กัน ตลาดสามารถเปิดได้ทุกวันไม่จำเป็นต้องมีวันหยุดอีกต่อไป แนวคิดเรื่องสัปดาห์จึงย้ายไปผูกกับชีวิตการทำงานแทน ซึ่งก็คือระบบที่เราคุ้นชินกันในทุกวันนี้ — ทำงานกันห้าวันแล้วหยุดสองวันนั่นเอง</p>\n\n<p>ซึ่งนี่ก็อาจจะยังไม่ใช่คำตอบสุดท้ายว่าทำไมถึงต้องเป็น 7 วันต่อสัปดาห์ เพราะที่ผ่านมาก็มีการท้าทายแนวคิดนี้มาตลอด เช่น ช่วงปฏิวัติฝรั่งเศส (1793-1805) ที่พยายามเปลี่ยนทุกอย่างให้อยู่ในเลขฐานสิบ (10 ชั่วโมง/วัน, 100 นาที/ชั่วโมง, <a href=\"//en.wikipedia.org/wiki/Metrication\">ระบบเมตริก</a>) แน่นอนว่ารวมไปถึงการทดลองใช้ระบบ <a href=\"//en.wikipedia.org/wiki/French_Republican_calendar\">10 วันต่อสัปดาห์</a>ด้วย (และพบว่ามันไม่เวิร์ก) หรือกับอดีตสหภาพโซเวียต (1929-1940) ที่ทดลองใช้ระบบ <a href=\"//en.wikipedia.org/wiki/Soviet_calendar\">5 วันต่อสัปดาห์</a> โดยแบ่งเป็นทำงานสี่แล้วหยุดหนึ่ง แต่จะสุ่มวันหยุดให้กับแรงงานแต่ละคนให้ไม่ซ้ำกัน เพื่อให้สามารถเปิดโรงงานได้อย่างต่อเนื่องตลอดทั้งปีเพราะไม่มีคนงานหยุดพร้อมกันนั่นเอง (และก็พบว่ามันไม่เวิร์กอีกเช่นกัน)</p>\n\n<p>อาจจะเรียกได้ว่าเลข 7 มันบังเอิญชนะ (และชนะมาตลอด) เลยทำให้เรายังคงใช้สัปดาห์ละ 7 วัน (พร้อมทั้งอ้างเหตุผลเรื่องดวงดาวมาเกี่ยวข้อง) จนถึงทุกวันนี้</p>\n\n<p>แต่ในโลกคู่ขนาน เราอาจจะมีสัปดาห์ละ 12 วันก็ได้นะ ใครจะรู้ 🤷‍♀️</p>\n\n<h2>อ้างอิง</h2>\n\n<ul>\n  <li>Holford-Strevens, Leofranc. <em>The history of time: A very short introduction</em>. Vol. 133. Oxford University Press, 2005.</li>\n  <li>Brandon Rhodes: <a href=\"https://github.com/skyfielders/astronomy-notebooks\">astronomy-notebooks</a></li>\n  <li>ศิลปวัฒนธรรม: <a href=\"https://www.silpa-mag.com/history/article_31106\">ชื่อ “วัน-เดือน” ของไทยมาจากไหน การใช้วันที่ 1,2,3… เริ่มเมื่อใด?</a></li>\n</ul>\n\n<div>\n  <ol>\n    <li>\n      <p>เราจำเป็นต้องเข้าใจวงจรปีเพื่อการเพาะปลูก เราจำเป็นต้องเข้าใจวงจรเดือนเพื่อการเดินเรือ <a href=\"#fnref:1\">↩</a></p>\n    </li>\n    <li>\n      <p>บางวัฒนธรรมก็มีจำนวนวันในสัปดาห์แตกต่างไป แต่จำนวน 7 วันต่อสัปดาห์คือมาตรฐานสากลโลก <a href=\"#fnref:2\">↩</a></p>\n    </li>\n    <li>\n      <p>ลองเทียบกับชื่อเดือน ที่แต่ละวัฒนธรรมก็มีรูปแบบการตั้งชื่อที่ต่างกันไปอย่างสิ้นเชิง เช่นของไทยที่อิงจักรราศี จีน-ญี่ปุ่นใช้ตัวเลข โรมันบูชาเทพ/รัฐบุรุษ <a href=\"#fnref:3\">↩</a></p>\n    </li>\n    <li>\n      <p>โลกเป็นจุดศูนย์กลางในโมเดลของทอเลมี อย่างไรก็ตามยังมีโมเดลของอริสตาร์คัสที่ให้พระอาทิตย์เป็นจุดศูนย์กลางด้วยเช่นกัน แต่โมเดลดังกล่าวไม่ได้รับความนิยมเท่า <a href=\"#fnref:4\">↩</a></p>\n    </li>\n  </ol>\n</div>","author":"","siteTitle":"neizod's speculation","siteHash":"7b1743f2c128736c6006e145dcabc81da9970f1c0dc8ae2feb0830","entryHash":"7452ab0bf259036b2b2c85d88a7e0a847b44b63204583bc594b40f","category":"Thai"}
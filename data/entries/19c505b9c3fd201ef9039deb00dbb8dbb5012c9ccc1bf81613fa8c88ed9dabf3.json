{"title":"กูเกิลระบุพร้อมทำตามกฎหมายเกาหลีใต้ เปิดทางแอปรับเงินโดยไม่ผ่านระบบ In-App","link":"https://www.blognone.com/node/125132","date":1633507736000,"content":"<div><div><div><p>หลังจาก<a href=\"https://www.blognone.com/node/124517\">เกาหลีใต้ผ่านกฎหมาย Telecommunications Business Act</a> บังคับให้ผู้ให้บริการหน้าร้านขายแอปพลิเคชั่นให้ต้องปล่อยให้แอปมีช่องทางรับเงินทางอื่นนอกเหนือจากระบบ In-App Purchase (IAP) ได้ Kim Kyung-hoon ผู้อำนวยการกูเกิลเกาหลีใต้ก็ออกมาระบุว่ากูเกิลจะทำตามกฎหมายนี้</p>\n<p>กฎของ Google Play และ App Store นั้นต่างกันในรายละเอียด ระบบทั้งสองยอมให้แอปบางประเภทสามารถรับเงินจากบัตรเครดิตโดยตรงได้ โดยเฉพาะแอปในกลุ่มอีคอมเมิร์ช แต่แอปที่มักถูกบังคับต้องจ่ายเงินผ่านระบบกลางซึ่งคิดค่าธรรมเนียมถึง 30% ได้แก่แอปในกลุ่มเกมและบริการออนไลน์ที่ต้องสมัครสมาชิกต่างๆ</p>\n<p>กฎหมายของเกาหลีใต้นี้เริ่มจากการเรียกร้องของ<a href=\"https://www.blognone.com/node/118032\">กลุ่มนักพัฒนาแอปในเกาหลีใต้</a> เมื่อปี 2020 และชัยชนะของนักพัฒนาแอปในเกาหลีใต้อาจจะเป็นบรรทัดฐานให้กับชาติอื่นๆ ต่อไป แต่ในสหรัฐฯ เอง แอปเปิลก็กำลังถูกคำสั่งศาลในคดี <a href=\"https://www.blognone.com/node/124697\">Apple v. Epic Games</a> สั่งให้แอปเปิลต้องเปิดทางให้แอปโฆษณาช่องทางจ่ายเงินนอกเหนือจาก IAP ได้ภายใน 90 วัน แม้<a href=\"https://www.blognone.com/node/124713\">บริษัทยังไม่แสดงท่าทีชัดเจนว่าจะอุทธรณ์คำสั่งนี้หรือไม่</a></p>\n<p>ที่มา - <a href=\"https://en.yna.co.kr/view/AEN20211005010200320?section=business/it\">Yonhap</a></p>\n<p><img src=\"https://www.blognone.com/sites/default/files/externals/19f07e2cb339113d7e0a816d4b363dfa.jpg\" /></p>\n<p>ภาพโดย <a href=\"https://pixabay.com/th/photos/%e0%b8%8b%e0%b8%b1%e0%b8%a1%e0%b8%8b%e0%b8%b8%e0%b8%87-%e0%b8%aa%e0%b8%a1%e0%b8%b2%e0%b8%a3%e0%b9%8c%e0%b8%97%e0%b9%82%e0%b8%9f%e0%b8%99-%e0%b8%a1%e0%b8%b7%e0%b8%ad-%e0%b8%96%e0%b8%b7%e0%b8%ad-%e0%b9%84%e0%b8%a3%e0%b9%89%e0%b8%aa%e0%b8%b2%e0%b8%a2-1283938/\">Pexels</a></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/south-korea\">South Korea</a></div><div><a href=\"/topics/google-play\">Google Play</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"19c505b9c3fd201ef9039deb00dbb8dbb5012c9ccc1bf81613fa8c88ed9dabf3","category":"Thai"}
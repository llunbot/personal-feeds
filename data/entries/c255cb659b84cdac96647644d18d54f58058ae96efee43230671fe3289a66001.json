{"title":"โซนี่ประกาศแผนบริการเล่นเกม PS5 ผ่านคลาวด์ เฉพาะสมาชิก PS Plus Premium เริ่ม 17 ตุลาคม","link":"https://www.blognone.com/node/136196","date":1697081318000,"content":"<div><div><div><p>โซนี่เริ่มให้บริการเล่นเกม PS5 ผ่านคลาวด์ สำหรับสมาชิก PlayStation Plus Premium <a href=\"https://www.blognone.com/node/134366\">ตามที่สัญญาไว้เมื่อเดือนพฤศจิกายน</a></p>\n<p>ถึงแม้โซนี่มีบริการคลาวด์เกมมิ่งของตัวเอง (ชื่อเดิมคือ PlayStation Now ตอนหลังยุบรวมเข้ากับ PlayStation Plus) มานานมาก แต่กลับเล่นได้เฉพาะเกมจาก PS3/PS4 เท่านั้น การเล่นเกม PS5 จำเป็นต้องเล่นแบบดาวน์โหลดมาไว้ที่เครื่องอย่างเดียว</p>\n<p>การสตรีมเกมรองรับความละเอียด 4 ระดับคือ 720p, 1080p, 1440p, 4K ที่เฟรมเรต 60 FPS และรองรับการแสดงผลแบบ HDR, ระบบเสียงสูงสุด 7.1 และรองรับการบันทึกวิดีโอตอนเล่นเกมความยาวสูงสุด 3 นาที</p>\n<p><img alt=\"No Description\" src=\"https://www.blognone.com/sites/default/files/externals/baea74d839f07f88219c1bfef2222b1c.jpg\" /></p>\n<p>ประเทศแรกที่จะได้เล่น PS5 ผ่านคลาวด์คือญี่ปุ่น (17 ตุลาคม) ตามด้วยยุโรป (23 ตุลาคม) และอเมริกาเหนือ (30 ตุลาคม) โดยบริการคลาวด์เกมมิ่งของโซนี่ยังมีเฉพาะบางประเทศในภูมิภาคเหล่านี้เท่านั้น ยังไม่มีในไทยและโซนเอเชียทั้งหมด (เอเชียมีแค่ญี่ปุ่นประเทศเดียว)</p>\n<p>เกมชุดแรกที่พร้อมให้บริการ ที่ระบุชื่อได้แก่ Marvel’s Spider-Man: Miles Morales, Horizon Forbidden West, Ghost of Tsushima, Mortal Kombat 11, Saints Row IV และหากสมาชิก PlayStation Plus Premium เป็นเจ้าของเกม (แบบออฟไลน์) อยู่แล้ว สามารถได้สิทธิเล่นบนตลาวด์ได้ด้วยคือ Resident Evil 4, Dead Island 2, Genshin Impact, Fall Guys, Fortnite โดยเกม PS5 เหล่านี้รองรับทั้ง DLC และ add-ons พิเศษต่างๆ เหมือนกับเกมเวอร์ชันดาวน์โหลด</p>\n<p><img alt=\"No Description\" src=\"https://www.blognone.com/sites/default/files/externals/bc12eab44f6a585eaba6e5783e57b742.jpg\" /></p>\n<p>ที่มา - <a href=\"https://blog.playstation.com/2023/10/11/ps5-cloud-streaming-launches-this-month-for-playstation-plus-premium-members/\">PlayStation Blog</a></p>\n</div></div></div><div><div>Topics: </div><div><div><a href=\"/topics/playstation-plus\">PlayStation Plus</a></div><div><a href=\"/topics/ps5\">PS5</a></div><div><a href=\"/topics/cloud-gaming\">Cloud Gaming</a></div><div><a href=\"/topics/games\">Games</a></div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c255cb659b84cdac96647644d18d54f58058ae96efee43230671fe3289a66001","category":"Thai"}
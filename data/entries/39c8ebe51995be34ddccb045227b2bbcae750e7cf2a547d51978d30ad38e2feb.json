{"title":"Steppe: Eurasia Highway","link":"https://markpeak.net/steppe-eurasia-highway/","date":1690447252000,"content":"<p><em>สรุปเนื้อหาจากหนังสือ <strong>Origins: How the Earth Shaped Human History</strong> บทที่ 7 <strong>Silk Roads and Steppe People</strong></em></p>\n<p>เรารู้จัก “เส้นทางสายไหม” (Silk Road) กันมานาน มันคือเครือข่ายเส้นทาง (network of roads) จากประเทศจีนไปยังยุโรปมาตั้งแต่ยุคโบราณ</p>\n<p>จุดกำเนิดของมันคือการเชื่อมต่อ 2 จักรวรรดิใหญ่ที่คนละสุดปลายทวีป แต่เกิดขึ้นในช่วงเวลาไล่เลี่ยกันคือราว 2000 กว่าปีที่แล้ว นั่นคือ จักรวรรดิโรมัน และจักรวรรดิต้าฮั่น โดยมีสินค้าสำคัญคือ “ผ้าไหม” จูงใจให้พ่อค้าตั้งขบวนคาราวานเดินทางรอนแรมข้ามทวีป เพราะขายผ้าไหมได้ในราคาสูงมากๆ นั่นเอง</p>\n<p>การเดินทางผ่านเส้นทางสายไหม มีความลำบากอยู่มาก เพราะใจกลางของทวีปเอเชียมีเทือกเขาสูงบริเวณทิเบตขวางกั้นไว้ (แนวเทือกเขาต่อยาวมาถึงอิหร่าน) และ “ด้านหลัง” ของทิเบตยังเป็นพื้นที่แห้งแล้ง เพราะความชื้นจากทะเลไม่สามารถพัดเข้ามาได้ พื้นที่บริเวณเอเชียกลาง ฝั่งตะวันตกของทิเบตไปจนถึงทะเลสาบแคสเปี้ยนจึงเป็นทะเลทราย</p>\n<div><img loading=\"lazy\" src=\"https://markpeak.net/wp-content/uploads/2023/07/central-asia.webp\" alt=\"Central Asia\" width=\"900\" height=\"584\" srcset=\"https://markpeak.net/wp-content/uploads/2023/07/central-asia.webp 900w, https://markpeak.net/wp-content/uploads/2023/07/central-asia-300x195.webp 300w, https://markpeak.net/wp-content/uploads/2023/07/central-asia-768x498.webp 768w, https://markpeak.net/wp-content/uploads/2023/07/central-asia-700x454.webp 700w\" /><p>ภาพจาก <a href=\"https://en.wikipedia.org/wiki/Central_Asia\">Wikipedia</a></p></div>\n<p>การเดินทางผ่านเส้นทางสายไหมแถบเอเชียกลาง จึงเป็นการเดินทางผ่านทะเลทรายและช่องเขา โดยใช้อูฐ พาหนะอย่างเดียวที่สามารถขนสินค้าน้ำหนักมากข้ามทะเลทรายได้ และมีเมืองโอเอซิสเป็นจุดเชื่อมต่อเพื่อเติมน้ำและเสบียง</p>\n<p>เมืองในเอเชียกลางปัจจุบัน เช่น Samarkand, Bukhara, Almaty ล้วนแล้วแต่เป็นเมืองโอเอซิสบนเส้นทางการค้าเหล่านี้มาก่อน</p>\n<p>แต่ถ้าเราขยับขึ้นสูงไปจากเส้นทางเหล่านี้อีกหน่อย มหาทวีปยูเรเชียแทบไม่มีเทือกเขาอีกแล้ว กลายเป็นที่ราบกว้างใหญ่สุดลูกหูลูกตา ซึ่งเต็มไปด้วยทุ่งหญ้าที่เรียกว่า <a href=\"https://en.wikipedia.org/wiki/Eurasian_Steppe\">Steppe</a></p>\n<p>Steppe เป็นภูมิประเทศที่เกิดจากสภาพอากาศของโลก หากเรานับตั้งแต่ขั้วโลกลงมา ชั้นถัดมาเราจะเจอภูมิอากาศแบบทุนดรา (Tundra) ที่เหน็บหนาว จากนั้นเป็นภูมิอากาศแบบไทกา (Taiga) และป่าเขตหนาว (Temperate Forest)</p>\n<p>ถัดลงมาอีกหน่อยถึงเป็นภูมิอากาศแบบ Steppe ที่แห้งแล้ง (เพราะโดนภูเขากั้น) ไม่มีความชื้นและเมฆฝนมากพอให้ต้นไม้ใหญ่เติบโตได้ แต่เพียงพอสำหรับต้นหญ้า ทำให้เกิดสภาพ “ทะเลหญ้า” (Sea of Grass) เป็นแถบ (band) ยาวจากตะวันตกไปตะวันออก</p>\n<div><img loading=\"lazy\" src=\"https://markpeak.net/wp-content/uploads/2023/07/Extent-Eurasian-steppes.webp\" alt width=\"1600\" height=\"1058\" srcset=\"https://markpeak.net/wp-content/uploads/2023/07/Extent-Eurasian-steppes.webp 1600w, https://markpeak.net/wp-content/uploads/2023/07/Extent-Eurasian-steppes-300x198.webp 300w, https://markpeak.net/wp-content/uploads/2023/07/Extent-Eurasian-steppes-1024x677.webp 1024w, https://markpeak.net/wp-content/uploads/2023/07/Extent-Eurasian-steppes-768x508.webp 768w, https://markpeak.net/wp-content/uploads/2023/07/Extent-Eurasian-steppes-1536x1016.webp 1536w, https://markpeak.net/wp-content/uploads/2023/07/Extent-Eurasian-steppes-700x463.webp 700w\" /><p>ภาพจาก <a href=\"https://www.britannica.com/place/the-Steppe\">Britannica</a></p></div>\n<p>ภูมิประเทศแบบ Steppe นั้นไม่เหมาะกับการทำเกษตร เพราะความชื้นไม่พอ ไม่มีแหล่งน้ำ แม่น้ำ แต่กลับเหมาะสำหรับสัตว์ประเภทหนึ่งคือ ม้า ที่กินหญ้าเป็นอาหาร (หญ้าเยอะ กินจนเปรม) และเกิดเป็นวิถีชีวิตแบบชนเผ่าเร่ร่อน (nomadic) ย้ายที่ไปมาตามสภาพอาหารในแต่ละช่วงเวลา</p>\n<p>ชนเผ่าเร่ร่อนในทุ่งหญ้ากลางทวีป ที่สามารถเคลื่อนตัวไปมาได้อย่างรวดเร็ว (เพราะขี่ม้า) ไม่มีที่อยู่เป็นหลักแหล่งชัดเจน กลับกลายเป็นชนเผ่าที่กำหนดประวัติศาสตร์ของอารยธรรมต่างๆ ในเอเชียและยุโรป</p>\n<p></p>\n<p>หากใครคุ้นเคยกับประวัติศาสตร์จีน จะทราบว่าชาวจีนต้องเผชิญกับ “ชนเผ่านอกด่าน” มาตั้งแต่ยุคโบราณ รบกับเผ่าเซียงหนู (Xiongnu) มาตั้งแต่ก่อนตั้งประเทศฮั่นด้วยซ้ำ ในภายหลังก็มีชนเผ่าอื่นๆ หมุนเวียนเปลี่ยนหน้ากันมารุกราน เช่น เซียนเปย (Xianbei) ถูเจี๋ย (Göktürks) คีตัน/ชี่ตัน (Khitan) และมาถึงจุดสูงสุดในยุคของเผ่ามองโกล (Mongol) ที่รบชนะจักรวรรดิจีน สถาปนาราชวงศ์หยวนปกครองคนจีนได้สำเร็จ</p>\n<p>ฝั่งของยุโรปเองก็ต้องเผชิญกับชนเผ่าเร่ร่อนเหล่านี้มาตั้งแต่สมัยโรมัน และเอาเข้าจริงแล้ว ชนเผ่าป่าเถื่อนไร้อารยธรรมที่อาศัยอยู่ในยุโรปตอนเหนือ จนสุดท้ายถล่มจักรวรรดิโรมันลงได้ ก็ล้วนแต่เป็นชนเผ่าลักษณะนี้ เช่น Goths, Vandals, Visigoth, Frank, Huns และกลายมาเป็นต้นตระกูลของคนฝรั่งเศส-เยอรมันในปัจจุบัน (คาดว่า Huns กับ Xiongnu คือเผ่าเดียวกันแต่คนละชื่อเรียก)</p>\n<div><img loading=\"lazy\" src=\"https://markpeak.net/wp-content/uploads/2023/07/hungarian-invasion.jpg\" alt=\"Hungarian invasions of Europe\" width=\"724\" height=\"496\" srcset=\"https://markpeak.net/wp-content/uploads/2023/07/hungarian-invasion.jpg 724w, https://markpeak.net/wp-content/uploads/2023/07/hungarian-invasion-300x206.jpg 300w, https://markpeak.net/wp-content/uploads/2023/07/hungarian-invasion-700x480.jpg 700w\" /><p>Hungarian invasions of Europe 9-10th Century – <a href=\"https://en.wikipedia.org/wiki/Hungarian_invasions_of_Europe\">Wikipedia</a></p></div>\n<p>ภัยคุกคามเหล่านี้ทำให้จักรวรรดิเก่าล่มสลาย (โรมันตะวันตก) หรือชาวเผ่าที่อาศัยอยู่ก่อนต้องรวมตัวกันเพื่อความแข็งแกร่ง (โรมันอันศักดิ์สิทธิ์) กลายเป็นตัวกำหนดอารยธรรมยุโรปในยุคกลาง</p>\n<p>ชนเผ่าที่ใช้ประโยชน์จาก “ทางด่วนทุ่งหญ้า” ได้สูงสุดย่อมไม่มีใครเกินเผ่ามองโกล ที่เริ่มจากชนเผ่าเล็กๆ กลายมาเป็นจักรวรรดิใหญ่ที่สุดในประวัติศาสตร์โลกภายในเวลาเพียงชั่วคนเดียวของเจงกีสข่าน ใช้การเดินทางด้วยขบวนม้าอย่างรวดเร็วจากตะวันออกไปตะวันตก และเมื่อศูนย์กลางอำนาจที่มองโกเลียมีวิกฤตผู้สืบทอด ขบวนม้าเหล่านี้ก็สามารถถอนตัวกลับได้อย่างรวดเร็วเช่นกัน</p>\n<p></p>\n<p>อารยธรรมเกษตรในอดีตไม่สามารถรับมือกับผู้รุกรานแบบนี้ได้มากนัก ทำได้มากที่สุดคือตั้งรับในกำแพงเมืองสูงใหญ่ (เช่น คอนสแตนติโนเปิล ทำสำเร็จมาก่อน) อาจต้องยอมจ่ายส่วยหรือบรรณาการให้เพื่อแลกกับการไม่รุกราน เพราะการทำสงครามกับชนเผ่าเหล่านี้เป็นเรื่องยาก ทั้งในแง่การทหาร ที่กองทหารราบเคลื่อนตัวช้า ต่อให้รบชนะบางคราวก็ไม่สามารถไล่ตามกองทัพม้าที่หนีกลับไปในทุ่งหญ้าได้ง่ายนัก แถมไม่มีอาหารที่หล่อเลี้ยงกองทัพทหารราบในทุ่งหญ้าได้อีก</p>\n<p>เรารู้ว่า กำแพงเมืองจีน ถูกสร้างขึ้นตั้งแต่ยุคจิ๋นซีฮ่องเต้ เพื่อป้องกันผู้บุกรุกจากทางเหนือเหล่านี้ แต่ในเอเชียกลางก็มี Persian Wall (<a href=\"https://en.wikipedia.org/wiki/Great_Wall_of_Gorgan\">Great Wall of Gorgan</a>) ที่ชาวเปอร์เซียสร้างขึ้นด้วยเหตุผลเดียวกัน และมีความยาวเป็นรองแค่กำแพงเมืองจีนเท่านั้น</p>\n<p>สิ่งที่เอาชนะชนเผ่าเร่ร่อนเหล่านี้ได้มีเพียง 2 อย่าง</p>\n<ol>\n<li><strong>ธรรมชาติ</strong> ที่อาจแปรปรวน อาหารไม่เพียงพอ บีบให้ชนเผ่าเหล่านี้ต้องอพยพลงใต้ ปรับตัวเข้าสู่สังคมเกษตรเพื่อมีอาหารกิน เช่นที่เกิดมาแล้วกับมองโกล แมนจู หรือเผ่า Huns, Bulkars (บัลแกเรีย), Magyars (ฮังการี)</li>\n<li><strong>วิวัฒนาการของการทหาร (Military Revolution)</strong> การเกิดขึ้นของอาวุธไฟ ดินปืน ปืนใหญ่ ทำให้อารยธรรมเมืองสามารถต่อต้านการบุกรุกของเผ่าเร่ร่อนได้ดีกว่าเดิมมาก, ระบบลอจิสติกส์ที่ดีขึ้น และการที่เศรษฐกิจมีขนาดใหญ่ขึ้นด้วย ทำให้สามารถเลี้ยงกองทหารอาชีพขนาดใหญ่ (standing army) ไว้รับมือกับศัตรูได้ตลอดเวลา</li>\n</ol>\n<p>จุดเปลี่ยนสำคัญคือ <a href=\"https://en.wikipedia.org/wiki/Dzungar%E2%80%93Qing_Wars\">อาณาจักรชิงรบชนะเผ่ามองโกลในช่วงปี 1750</a> (เกิดเป็นมณฑลซินเกียง) ทำให้ชนเผ่าเร่ร่อนไม่สามารถกลับมามีอำนาจได้อีกเลย</p>The post <a href=\"https://markpeak.net/steppe-eurasia-highway/\">Steppe: Eurasia Highway</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"39c8ebe51995be34ddccb045227b2bbcae750e7cf2a547d51978d30ad38e2feb","category":"Thai"}
{"title":"วิเคราะห์ Apple: ทางเลือกยุคสงครามภาษี จะยอมลดกำไรหรือขึ้นราคา ถ้า iPhone ต้องผลิตในสหรัฐฯ","link":"https://www.blognone.com/node/145796","date":1744363648000,"content":"<div><div><div><p>การตัดสินใจของคน ๆ หนึ่ง กำลังทำทั้งโลกวุ่นวาย และอาจทำให้บริษัทที่มูลค่ามากที่สุดในโลก เสียหายหลายแสนล้านดอลลาร์ฯ …</p>\n<p>นับตั้งแต่ที่ประธานาธิบดี Donald Trump ขึ้นภาษีนำเข้าสินค้าจีน จาก 10%, บวกอีก 10%, เพิ่มไปอีก 34%, ท็อปอัปอีก 50%, ทุ่มเพิ่มอีก 21% หลังโมโหที่จีนขึ้นภาษีนำเข้าสหรัฐฯ เป็น 84% และล่าสุด ประกาศสงครามเพิ่มภาษีจีน (อยู่อย่างนั้น) เป็น 145% แล้ว</p>\n<p>แต่ Trump ยังใจดีกับประเทศอื่น ๆ สั่งชะลอการขึ้นภาษีเป็นเวลา 90 วัน เพราะติดต่อไปขอเจรจาด้วย ซึ่งก็ไม่ค่อยช่วยให้บริษัทอย่าง Apple ที่มีฐานการผลิตหลักในจีนอยู่ดี เผลอ ๆ เจ็บกว่าเดิม เพราะภาษีนำเข้าจีนพุ่งไป 145% แล้ว และไม่รู้ด้วยว่าจะเพิ่มอีกมั้ย</p>\n<p>เรื่องนี้ Trump รับรู้ และมองว่า Apple ควรย้ายฐานผลิตมาสหรัฐฯ เพราะมีแรงงานและทรัพยากรเพียงพอ และไหน ๆ Apple มีแผนลงทุน 5 แสนล้านดอลลาร์ฯ อยู่แล้วด้วย (แม้ Apple หมายถึงลงทุนระบบ AI ไม่ใช่การผลิต iPhone แต่อย่างไร)</p>\n<p>ซึ่งรัฐมนตรีว่าการกระทรวงพาณิชย์ Howard Lutnick เสริมแกร่งความคิด Trump ยืนยันว่า มาตรการเพิ่มภาษีนำเข้าใหม่ อาจทำให้แรงงานหลายล้านคนประกอบ iPhone ในสหรัฐฯ ได้</p>\n<p>คำถามคือ แล้ว Apple จะผลิต iPhone ในอเมริกาได้จริงมั้ย? ถ้าทำได้จริง จะกระทบเศรษฐกิจมากแค่ไหน? แล้วราคา iPhone ซึ่ง Made in USA จะพุ่งสูงขึ้นแค่ไหน?</p>\n<p><strong>ต้นทุน iPhone 1 เครื่อง ที่อาจเพิ่มขึ้นมาก</strong></p>\n<p>สมัยก่อน iPhone หนึ่งเครื่อง คิดค้นจากบริษัทอเมริกัน ผลิตที่จีนและอินเดีย ส่งขายไปทั่วโลก รวมถึงสินค้าอื่น ๆ เช่น AirPods ที่ผลิตในเวียดนาม, และ iMac ที่ประกอบในมาเลเซีย กลยุทธ์นี้เวิร์คจนทำให้ Apple กลายเป็นบริษัทที่มีมูลค่ามากที่สุดในโลก เคยสูงถึง 3.70 ล้านล้านดอลลาร์ฯ</p>\n<p>ซึ่งถ้าจะพูดว่า iPhone เป็นมือถือลูกเสี้ยว ก็คงไม่ผิด ตามข้อมูลของ TechInsights และ iFixit บอกว่า iPhone 16 Pro มีชิ้นส่วนต่าง ๆ จากประมาณ 40 ประเทศ ทำให้ต้นทุนต่างกันไป โดย <a href=\"https://www.blognone.com/node/145735\">iPhone 85-90% ถูกนำมาประกอบในจีน</a> ดังนี้:</p>\n<ul>\n<li>โปรเซสเซอร์ A18 Pro จากไต้หวัน: 90.85 ดอลลาร์ฯ</li>\n<li>หน้าจอ จากเกาหลีใต้: 37.97 ดอลลาร์ฯ</li>\n<li>แบตเตอรี่ จากจีน: 4.10 ดอลลาร์ฯ</li>\n<li>โมเด็ม 5G จากเกาหลีใต้: 26.62 ดอลลาร์ฯ</li>\n<li>หน่วยความจำ 8 GB จากสหรัฐอเมริกา: 21.80 ดอลลาร์ฯ</li>\n<li>หน่วยเก็บข้อมูล 256 GB จากญี่ปุ่น: 20.59 ดอลลาร์ฯ</li>\n<li>ชุดกล้องหลัง จากญี่ปุ่น: 126.95 ดอลลาร์ฯ</li>\n<li>โครงเครื่องหลัก จากจีน: 20.79 ดอลลาร์ฯ</li>\n<li>ชิ้นส่วนอื่น ๆ ทั้งหมด จากหลายประเทศรวมกัน: 200.06 ดอลลาร์ฯ</li>\n</ul>\n<p>เมื่อรวมทั้งหมด ต้นทุน iPhone 16 Pro ความจุ 256GB หนึ่งครึ่งเกือบ 550 ดอลลาร์ฯ และเมื่อรวมต้นทุนการประกอบ และการทดสอบแล้ว ต้นทุนรวมของ Apple จะอยู่ที่ประมาณ 580 ดอลลาร์ฯ แต่เมื่อโดนภาษีนำเข้าจีนใหม่ 145% ต้นทุนจะพุ่งขึ้นเป็น 1,420 ดอลลาร์ฯ ซึ่งจะกระทบต่ออัตรากำไรของ Apple อย่างมาก</p>\n<p><strong>ถ้า iPhone จะ Made in USA จริง ๆ จะเป็นอย่างไร?</strong></p>\n<p>“<a href=\"https://www.blognone.com/node/145749\">ก็ย้ายฐานผลิตมาที่อเมริกาสิ</a>” นี่คือสิ่งที่โฆษกทำเนียบขาว Karoline Leavitt ยืนยันคำพูดของ Trump ที่เชื่อว่า Apple สามารถย้ายฐานการผลิต iPhone มาที่สหรัฐฯ ซึ่งนักวิเคราะห์จาก Bank of America (BofA) บอกว่าการย้ายฐานการผลิต ไม่ใช่แค่เรื่องของการตั้งโรงงานในอเมริกาเท่านั้น</p>\n<p>การย้ายโรงงานสำหรับประกอบ iPhone ไปที่สหรัฐฯ เฉย ๆ จะทำให้ต้นทุนการผลิต iPhone เพิ่มขึ้นประมาณ 25% ซึ่งส่วนใหญ่มาจากค่าจ้างแรงงานที่สูงขึ้น แต่ถ้า Apple ต้องนำเข้าส่วนประกอบจากจีน และจ่ายภาษีนำเข้า 125% อยู่ดี ต้นทุนอาจเพิ่มขึ้นถึง 90% (ข้อมูลก่อนที่ Trump ประกาศเพิ่มภาษีจีนเป็น 145%)</p>\n<p>ปัจจุบัน iPhone ส่วนใหญ่ถูกประกอบในโรงงานขนาดใหญ่ของ Foxconn ซึ่งมีชื่อเรียกว่า iPhone City ตั้งอยู่ในเมืองเจิ้งโจว ด้วยแรงงานมากถึง 300,000 คนที่พักอาศัยอยู่ในโรงงาน ทำงานกะยาว ๆ และได้รับค่าจ้างที่ค่อนข้างต่ำ ซึ่งแทบจะเป็นไปไม่ได้เลยที่จะเกิดขึ้นในสหรัฐฯ</p>\n<p>ซึ่ง Tim Cook เคยพูดประเด็นนี้ในปี 2017 โดยย้ำว่า Apple สร้างโรงงานในจีนไม่ใช่เพราะแค่ค่าแรงงานถูกอย่างเดียว แต่จีนได้เปรียบตรงที่มีวิศวกรเครื่องมือที่มีทักษะสูงเยอะมาก ๆ มากกว่าที่สหรัฐฯ มีด้วยซ้ำ</p>\n<p>แม้ Trump แย้งว่าให้ใช้ระบบอัตโนมัติหรือหุ่นยนต์ในการผลิต แต่การประกอบ iPhone ต้องใช้ความแม่นยำระดับสูงด้วยมนุษย์ ตั้งแต่การติดหน้าจอ การติดตั้งโมดูลกล้อง ไปจนถึงการตรวจสอบคุณภาพขั้นสุดท้าย ซึ่งระบบอัตโนมัติยังไม่สามารถแทนที่มนุษย์ได้สมบูรณ์แบบ หรือต่อให้ทำได้ ระบบอัตโนมัติยังต้องใช้เครื่องมือราคาแพง และการออกแบบซ้ำหลายปี</p>\n<p>นอกจากนี้ ยังมีความท้าทายด้านโลจิสติกส์อีกด้วย เพราะซัพพลายเชนของจีนส่วนใหญ่รวมกันเป็นหนึ่งเดียวกัน เช่นคลัสเตอร์ Apple หนึ่งแห่ง อาจมีซัพพลายเออร์ 200 ราย ซึ่งอยู่ในพื้นที่ใกล้ ๆ กัน ช่วยลดเวลา และต้นทุนการขนส่ง</p>\n<p>แต่สหรัฐฯ ไม่ได้มีซัพพลายเชนแบบจีน และถ้าตัดสินใจสร้างซัพพลายเชนแบบนี้ขึ้นมาใหม่ ต้องลงทุนหลายพันล้านดอลลาร์ฯ และใช้เวลาประมาณ 3-5 ปีถึงจะสมบูรณ์แบบ ซึ่งอาจไม่รับประกันว่าสามารถทำได้จริง</p>\n<p>เช่นในปี 2017 Foxconn ประกาศสร้างโรงงานผลิตจอทีวีขนาดใหญ่ในรัฐวิสคอนซิน ซึ่งคาดว่าจะสร้างงานได้ 13,000 ตำแหน่ง แต่ในความเป็นจริงแล้ว สร้างได้แค่ 1,000 ตำแหน่ง แถมการผลิตในสหรัฐฯ แพงกว่าการผลิตในจีน 4-5 เท่า</p>\n<p><strong>เห็นเงียบ ๆ แต่ก็เตรียมตัวบ้างแล้ว</strong></p>\n<p>ถึง Apple ยังไม่เคยออกแถลงการณ์แม้แต่ฉบับเดียวว่าจะแก้ปัญหานี้ยังไง แต่มีข่าวข้างกันประเด็น <a href=\"https://www.blognone.com/node/145752\">Apple สั่งเพิ่มการนำเข้า iPhone ที่ผลิตในอินเดียไปขายในสหรัฐฯ</a> เพื่อหวังชดเชยภาษีนำเข้าของอินเดียที่ต่ำกว่าจีนที่เป็นฐานการผลิตหลัก</p>\n<p>โดยตัวแทนของหน่วยงานในอินเดียเปิดเผยว่า Apple เร่งขนส่ง iPhone และสินค้าอื่นด้วยเครื่องบินจำนวน 5 ลำ ออกจากประเทศอินเดียไปยังปลายทางสหรัฐฯ ในช่วงปลายเดือนมีนาคม ทั้งหมดใช้เวลาเพียง 3 วัน ซึ่งเป็นจำนวนที่สูงมากกว่าปกติ</p>\n<p>นอกจากนี้ ยังเร่งขน iPhone ออกจากจีนด้วยเช่นกัน ซึ่งต่างไปจากปกติเพราะเดือนมีนาคมยอดขายสินค้ามักไม่สูง จึงคาดว่า Apple ต้องการนำสินค้าที่มีอัตราภาษีนำเข้าต่ำไปสต็อกในสหรัฐฯ ก่อน เพื่อใช้ขายในช่วงเวลานี้ที่สถานการณ์ภาษีนำเข้าสินค้ายังไม่แน่นอน</p>\n<p>ขณะที่แหล่งข่าวของ Reuters บอกว่า หลังจากสหรัฐฯ ออกคำสั่งเลื่อนการเก็บภาษีนำเข้าเพิ่มเติมไป 90 วัน Apple ใช้โอกาสนี้ให้คุ้มที่สุด <a href=\"https://www.blognone.com/node/145786\">เร่งเจรจาให้กระบวนศุลกากรที่สนามบิน Chennai ในอินเดียจบเร็วขึ้น</a> จากปกติ 30 ชั่วโมง เหลือ 6 ชั่วโมง เพื่อหวังนำ iPhone ออกไปสหรัฐฯ ด้วยเครื่องบิน 6 ลำ ซึ่งแต่ละลำขนสินค้าได้ 100 ตันต่อเที่ยว นั่นก็แปลว่า iPhone จำนวน 1.5 ล้านเครื่องกำลังถูกขนกลับสหรัฐฯ</p>\n<p>ขณะที่<a href=\"https://www.blognone.com/node/145736\">คนอเมริกันแห่กันไปซื้อ iPhone ตาม Apple Store ทั่วประเทศ</a> เมื่อสุดสัปดาห์ที่ผ่านมา เพราะกลัวว่าราคา iPhone จะพุ่งขึ้นเร็ว ๆ นี้ โดยพนักงานบอกว่าบรรยากาศในร้านเหมือนช่วงเทศกาล ลูกค้าเข้ามาซื้อแบบตื่นตระหนก และถามเป็นเสียงเดียวกันว่า “iPhone จะขึ้นราคาเมื่อไหร่?”</p>\n<p>Apple พยายามรับมือกับสถานการณ์ในตอนนี้อย่างมาก เพราะมูลค่าตลาดหายไปกว่า 640,000 ล้านดอลลาร์ฯ ภายในสามวัน ร่วงหนักที่สุดนับตั้งแต่ยุคฟองสบู่ดอทคอม โดยคาดว่า Apple จะพูดถึงเรื่องนี้เพิ่มในการประชุมผลประกอบการวันที่ 1 พฤษภาคมนี้</p>\n<p><strong>ก้าวต่อไปของ Apple จะเป็นอย่างไร?</strong></p>\n<p>นักวิเคราะห์ Barclays บอกว่า Apple น่าจะมีทางเลือกแค่สามทาง ซึ่งแต่ละทางไม่ใช่ทางเลือกที่ดีง่าย คือ:</p>\n<ol>\n<li>ขึ้นราคา iPhone</li>\n<li>รับภาระต้นทุนที่เพิ่มขึ้น</li>\n<li>ปรับโครงสร้างซัพพลายเชน</li>\n</ol>\n<p>หาก Apple ยอมรับต้นทุนที่เพิ่มขึ้น อาจทำให้กำไรต่อหุ้นลดลง 15% หรือถ้าผลักภาระไปให้ลูกค้าเพื่อขึ้นราคา ยังไงลูกค้าไม่พอใจแน่นอน แต่ถ้า Apple เปลี่ยนไปนำเข้าจากประเทศที่มีภาษีต่ำกว่า ก็ยังไม่ใช่แนวทางแก้ไขปัญหาที่ดีที่สุดอยู่ดี</p>\n<p>ด้าน Bank of America มองว่า สุดท้ายต่อให้ย้ายฐานการผลิตและประกอบ iPhone ไปสหรัฐฯ Apple ต้องได้รับการยกเว้นภาษี สำหรับส่วนประกอบที่นำเข้า ซึ่งเป็นโอกาสที่น้อยมาก ถึงมากที่สุด</p>\n<p>แต่นักวิเคราะห์ Forrester กลับมองว่า ถ้า Apple ขึ้นราคา iPhone ก็ไม่ส่งผลกระทบเชิงลบมากนัก เพราะผู้บริโภคส่วนใหญ่มีความจงรักภักดีต่อ Apple ส่วนใหญ่ซื้อ iPhone รุ่นใหม่ทุก 1-2 ปี บางคนถึงนับถอยหลังรอเปิดตัวรุ่นใหม่ข้ามคืน แม้แบรนด์คู่แข่งจะมีฟีเจอร์ที่คล้าย ๆ กันก็ตาม</p>\n<p>ที่มา: <a href=\"https://www.businessinsider.com/iphone-prices-trump-tariff-impact-cost-timeline-2025-4\">Business Insider</a>, <a href=\"https://www.wsj.com/tech/personal-tech/apple-iphone-us-manufacturing-f730c39c?mod=tech_trendingnow_article_pos1\">Wall Street Journal</a>, <a href=\"https://www.bloomberg.com/news/articles/2025-04-09/apple-s-iphone-cost-could-rise-90-if-it-s-made-in-us-bofa-says?srnd=phx-technology\">Bloomberg</a>, <a href=\"https://www.cnbc.com/2025/04/07/apples-3-day-loss-in-market-cap-swells-to-almost-640-billion.html\">CBNC</a>, และ <a href=\"https://companiesmarketcap.com/\">Companies Market Cap</a></p>\n<p><img src=\"https://www.blognone.com/sites/default/files/externals/198fbbffa3c83b8a2448ce8c257eba60.jpg\" alt=\"Cook\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/iphone\">iPhone</a></div><div><a href=\"/topics/iphone-16-pro\">iPhone 16 Pro</a></div><div><a href=\"/topics/united-states\">United States</a></div><div><a href=\"/topics/donald-trump\">Donald Trump</a></div><div><a href=\"/topics/tim-cook\">Tim Cook</a></div><div><a href=\"/topics/analysis\">Analysis</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2dd563fadf83747f70f24f103b7a110b4f4b3fce0431ea914b919e73aff4d215","category":"Thai"}
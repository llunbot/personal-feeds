{"title":"JPMorgan ฟ้อง Tesla 162 ล้านดอลลาร์ ผลต่อเนื่องจาก Elon Musk ทวิตปั่นหุ้นในปี 2018","link":"https://www.blognone.com/node/125878","date":1637126401000,"content":"<div><div><div><p>JPMorgan <a href=\"https://storage.courtlistener.com/recap/gov.uscourts.nysd.569891/gov.uscourts.nysd.569891.1.0.pdf\">ยื่นฟ้อง</a> Tesla เป็นมูลค่ากว่า 162 ล้านดอลลาร์ หลังทั้งสองบริษัทไม่สามารถตกลงผลประโยชน์ของวอร์แรนท์ที่ซื้อขายไว้ตั้งแต่ปี 2014</p>\n<p>JPMorgan เคยถือวอร์แรนท์ของหุ้น Tesla ไว้ที่โดยมีราคาตามสัญญา 560.6388 ดอลลาร์ ซึ่งจะทำให้ Tesla ต้องจ่ายเงินหรือมอบหุ้นให้ JPMorgan ตามมูลค่าส่วนต่าง หากราคาหุ้นสูง Tesla สูงกว่าราคาที่กำหนดไว้เมื่อใบสำคัญแสดงสิทธิ์นั้นหมดอายุในช่วงเดือนมิถุนายนและกรกฎาคม ปี 2021</p>\n<p>วอร์แรนท์ชุดนี้สร้างความขัดแย้งให้สองบริษัทเรื่อยมา โดย JPMorgan พยายามปรับราคาตามสัญญาหลายครั้ง เช่นเมื่อปี 2018 ที่ <a href=\"https://www.blognone.com/node/104415\">Elon Musk ทวิตเตรียมซื้อหุ้นคืน</a>หรือการปรับราคาตามแผนการแตกพาร์เมื่อปี 2020 ทาง JPMorgan ระบุว่า Tesla ไม่ยอมรับการปรับราคา (ซึ่งทำได้ตามสัญญาซื้อขายวอร์แรนท์ที่เปิดให้ปรับราคาได้หากมีการควบรวมกิจการหรือการซื้อหุ้นออกจากตลาด) หรือบางครั้งก็ไม่ตอบการแจ้งปรับราคาจาก JPMorgan</p>\n<p><img src=\"https://www.blognone.com/sites/default/files/externals/6a873a94f147cc38986d1765c6461c5b.jpg\" /></p>\n<p>เมื่อครบกำหนดในปีนี้ราคาหุ้น Tesla ณ วันที่ครบสัญญามีราคาถึง 623.90 ดอลลาร์ต่อหุ้น หรือ 3,119.50 ดอลลาร์ต่อหุ้นหากนับมูลค่าก่อนแตกพาร์ JPMorgan จึงแจ้ง Tesla เพื่อให้ชำระหุ้นหรือหนี้ตามมูลค่าหุ้นที่สูงกว่าราคาเป้าหมายของใบสำคัญแสดงสิทธิ แต่ Tesla กลับยืนยันคำคัดค้านการปรับราคา และยอมชำระหุ้นแค่บางส่วน ไม่ได้ชำระตามราคาล่าสุดที่ JPMorgan ปรับ ทำให้ JPMorgan ยื่นฟ้อง Tesla เป็นมูลค่ากว่า 162 ล้านดอลลาร์สหรัฐฯ โดยคิดจากความเสียหายที่เกิดขึ้นเนื่องจาก JPMorgan ต้องไปซื้อหุ้นมาปิดสถานะที่ short หุ้น Tesla เอาไว้</p>\n<p>ที่มา - <a href=\"https://www.theverge.com/2021/11/15/22784319/jpmorgan-tesla-lawsuit-162-million-stock-warrants-musk\">The Verge</a></p>\n</div></div></div><div><div>Topics: </div><div><div><a href=\"/topics/jpmorgan\">JPMorgan</a></div><div><a href=\"/topics/tesla-motors\">Tesla Motors</a></div><div><a href=\"/topics/elon-musk\">Elon Musk</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5b90109ebda49fed0d9675f7b20f240348c0179ce5a9b300ac129b792855f3d7","category":"Thai"}
{"title":"Valve เปิดตัว Steam Deck เครื่องเกมพกพา ขายธันวาคมนี้ เริ่มต้น 399 ดอลลาร์","link":"https://www.blognone.com/node/123743","date":1626404368000,"content":"<div><div><div><p>Valve เปิดตัว Steam Deck เครื่องเกม Steam แบบพกพาอย่างเป็นทางการแล้ว หลังมี<a href=\"https://www.blognone.com/node/122885\">ข่าวลือ</a>ว่าบริษัทเตรียมทำเครื่องเกมคอนโซลก่อนหน้านี้ สเปกภายในเป็นเอพียูจาก AMD สถาปัตยกรรม Zen 2 แบบคัสตอมสี่แกน ร่วมกับจีพียู RDNA 2 และแรม LPDDR5 16GB รองรับเกม Steam ทุกเกม แต่อาจต้องปรับระดับกราฟิกแตกต่างกันไป มีสามความจุ ทุกรุ่นรองรับ microSD card ราคาดังนี้</p>\n<ul>\n<li>แบบ eMMC ความจุ 64GB ราคา 399 ดอลลาร์ (ราว 13,000 บาท)</li>\n<li>แบบ NVMe SSD ความจุ 256GB ราคา 529 ดอลลาร์ (ราว 17,300 บาท)</li>\n<li>แบบ NVMe SSD ความจุ 512GB ราคา 649 ดอลลาร์ (ราว 21,200 บาท)</li>\n</ul>\n<p>หน้าจอ LCD แบบสัมผัส ขนาด 7 นิ้ว ความละเอียด 1280 x 800 ปุ่มกด ABXY มี D-Pad อนาล็อก ทัชแพดสองข้าง มี gyroscope และปุ่ม L1, R1, L2, R2 ด้านหลัง มีรูหูฟัง ลำโพงและไมค์ในตัว รองรับ Bluetooth Audio รองรับการสตรีมเกมจากพีซีผ่านระบบ Remote Play ของ Steam</p>\n<p><img src=\"https://www.blognone.com/sites/default/files/externals/2082f08914ab06e839b4ae03cce27f80.png\" /></p>\n<p>แบตเตอรี่ 40 WHr เล่นเกมสองมิติ เล่นอินเทอร์เน็ต หรือเกมที่ไม่กินกราฟฟิกได้ราว 7-8 ชั่วโมง เล่น Portal 2 ได้ราว 4 ชั่วโมง หรือ 5-6 ชั่วโมง ถ้าจำกัดเฟรมที่ 30 FPS ชาร์จผ่านพอร์ต USB-C ที่รองรับสัญญาณ HDMI, Ethernet และรับส่งข้อมูลด้วย และมี Dock ขายแยกสำหรับใช้ตั้งเครื่องโดยเฉพาะ แต่สามารถใช้ Dock อื่นที่มีอยู่แล้ว หรือต่อออกจอโดยตรงก็ได้ถ้ามีสายที่รองรับ</p>\n<p>ตัวเครื่องเป็นเหมือนพีซีเครื่องเล็ก มาพร้อม SteamOS (Linux แบบคัสตอม รันเกม Windows ผ่าน Proton) ต่อเม้าส์ ต่อคีย์บอร์ด ลงโปรแกรม เล่นอินเทอร์เน็ต หรือจะลง Windows ก็ได้ (แต่อาจมีปัญหาด้านไดรเวอร์)</p>\n<p><img src=\"https://www.blognone.com/sites/default/files/externals/0092462062f0c83bb1f228da9be8d2a1.png\" /></p>\n<p>เริ่มจ่ายเงินจองคิวเครื่องได้ภายในวันศุกร์ที่ 16 กรกฎาคมนี้ สำหรับบัญชี Steam ที่เคยซื้อเกมก่อนเดือนมิถุนายนปีนี้เท่านั้น (เพื่อกัน bot) แต่การจองคิวนี้ยังไม่ใช่การพรีออเดอร์ โดย Valve จะส่งเมลเชิญพรีออเดอร์อีกครั้ง ก่อนเดือนธันวาคมนี้ ถ้าจองไม่ทัน จะได้รับเงินคืนใน Steam Wallet</p>\n<p>Steam Deck วางจำหน่ายอย่างเป็นทางการในสหรัฐอเมริกา แคนาดา ยุโรป และอังกฤษ เดือนธันวาคมนี้ ก่อนเริ่มจำหน่ายในประเทศอื่นในปีหน้า</p>\n<p>ที่มา - <a href=\"https://www.steamdeck.com/en/\">Steam Deck</a></p>\n<p><em>วิดีโอ Hands-on จาก IGN</em></p>\n</div></div></div><div><div>Topics: </div><div><div><a href=\"/topics/steam\">Steam</a></div><div><a href=\"/topics/valve\">Valve</a></div><div><a href=\"/topics/steam-deck\">Steam Deck</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0f334f69b172d1b3a2dce42379515a54c7a8c3c1ac0f890c978d94b5fbd79b96","category":"Thai"}
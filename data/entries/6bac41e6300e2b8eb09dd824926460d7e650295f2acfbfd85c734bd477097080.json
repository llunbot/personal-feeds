{"title":"John Madden Football","link":"https://markpeak.net/john-madden-football/","date":1628923340000,"content":"<p>ออกตัวว่าไม่ใช่แฟนพันธุ์แท้อเมริกันฟุตบอล เวลาเขียนถึงเกม <a href=\"https://en.wikipedia.org/wiki/Madden_NFL\">Madden NFL</a> ก็พอทราบอยู่บ้างว่า Madden นำมาจากชื่อ John Madden คอมเมนเตเตอร์ชื่อดัง แต่ถ้าถามว่า John Madden คือใครอะไรยังไง ตอบไม่ได้</p>\n<p>วันนี้เลยค้นข้อมูลดูหน่อย</p>\n<p><a href=\"https://en.wikipedia.org/wiki/John_Madden\">John Madden</a> เป็นนักอเมริกันฟุตบอลระดับวิทยาลัย (college football) ตำแหน่ง offensive tackle ที่ไม่เคยเล่นอาชีพ เพราะดราฟต์ตัวเข้าทีม Philadelphia Eagles ในปี 1958 แล้วบาดเจ็บตอนฝึกซ้อมก่อนเปิดฤดูกาล เลยต้องเลิกเล่นอาชีพไปอย่างน่าเสียดาย</p>\n<p>การบาดเจ็บทำให้เขาผันตัวมาเป็นโค้ชตั้งแต่อายุ 24 ปี ได้มาคุมทีมชุดใหญ่ของ Oakland Raiders ตอนอายุ 33 ปี (1969) และคว้าแชมป์ซูเปอร์โบล์วได้ตอนอายุ 40 ปี (1976) และเลิกเป็นโค้ชในปี 1979</p>\n<p>หลังจากนั้น Madden กลายมาเป็นคอมเมนเตเตอร์ของการถ่ายทอด NFL ทางทีวีหลายช่อง เขามีชื่อเสียงโด่งดังเพราะสไตล์การพากย์ที่ดุดัน โดยจับคู่กับ Pat Summerall กลายเป็นคู่หูดูโอยอดนักพากย์ตั้งแต่ทศวรรษ 80s จนเกษียณในปี 2008 (ปัจจุบัน Madden อายุ 85 ปี)</p>\n<p>ด้วยการที่มีคาแรกเตอร์โดดเด่น ตัวใหญ่ (เขาสูง 192cm) มีบุคลิกโผงผางแต่ตลก และปรากฏตัวในกีฬายอดนิยมของคนอเมริกัน ทำให้ Madden กลายเป็นพรีเซนเตอร์โฆษณามากมาย ที่โด่งดังหน่อยคือเบียร์ Miller</p>\n<p></p>\n<p>คาแรกเตอร์อีกอย่างของ Madden ที่เป็นที่จดจำคือ เขาเป็นคนกลัวเครื่องบิน ดังนั้นไปไหนมาไหนก็จะต้องเดินทางโดยรถไฟและรถยนต์ ซึ่งความดังของเขาก็ทำให้บริษัทรถบัส Greyhound มาสปอนเซอร์รถบัสพร้อมคนขับ “Madden Cruiser” ให้ด้วย</p>\n<p>สปอนเซอร์สำคัญของ John Madden คือบริษัทเกม EA ซึ่งในยุคแรกๆ ผู้ก่อตั้ง Trip Hawkins มีไอเดียอยากทำเกมอเมริกันฟุตบอล เลยไปจับมือกับ Madden ตั้งแต่ปี 1984 เพื่อออกแบบเกมให้สมจริงที่สุด เกมภาคแรกวางขายในปี 1988 โดยใช้ชื่อว่า John Madden Football จากนั้นก็เปลี่ยนชื่อเป็น Madden NFL ในปี 1993 เป็นต้นมา</p>\n<p>ปัจจุบัน Madden เกษียณตัวเองจากวงการคอมเมนเตเตอร์ไปนานแล้ว แต่ EA ก็ยังใช้ชื่อ Madden NFL อยู่ โดยเปลี่ยนมาใช้นักพากย์คนอื่นๆ แทน</p>\n<div><img src=\"https://markpeak.net/wp-content/uploads/2021/08/john-madden-football-1988.jpg\" /><p>ปกเกม John Madden Football ภาคแรก 1988 – <a href=\"https://gamefaqs.gamespot.com/pc/971703-john-madden-football/images/1138456\">Gamefaqs</a></p></div>\n<p>สารคดีชีวิต John Madden ดูกันเพลินๆ</p>\n<p></p>The post <a href=\"https://markpeak.net/john-madden-football/\">John Madden Football</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"6bac41e6300e2b8eb09dd824926460d7e650295f2acfbfd85c734bd477097080","category":"Thai"}
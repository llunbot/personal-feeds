{"title":"นี่คือสัญญาณ? โซนี่เริ่มรับวิศวกรทำคลาวด์เกมมิ่งเพิ่มเติม หลังดอง PlayStation Now มานาน","link":"https://www.blognone.com/node/133393","date":1681283138000,"content":"<div><div><div><p>โซนี่เป็นบริษัทเกมรายแรกๆ ที่มีบริการคลาวด์เกมมิ่งคือ <a href=\"https://www.blognone.com/node/52259\">PlayStation Now ที่เปิดตัวตั้งแต่ปี 2014</a> (<a href=\"https://www.blognone.com/node/33859\">ใช้เทคโนโลยีของ Gaikai ที่ซื้อมาในปี 2012</a>) แต่ช่วงหลังๆ โซนี่กลับพูดถึง PlayStation Now น้อยมาก แตกต่างอย่างสิ้นเชิงกับไมโครซอฟท์ที่พูดถึง xCloud ตลอดเวลา โดยชะตากรรมล่าสุดของ PlayStation Now คือ<a href=\"https://www.blognone.com/node/127828\">ถูกยุบรวมเข้าเป็นส่วนหนึ่งของ PlayStation Plus เมื่อต้นปี 2022</a> จากนั้นก็ไม่ค่อยถูกพูดถึงอีกเลย</p>\n<p>ล่าสุดเว็บไซต์ The Verge ค้นพบว่าโซนี่กำลังจ้างงานวิศวกรฝ่ายคลาวด์เกมมิ่งหลายตำแหน่ง ข้อมูลบนหน้าเว็บตอนนี้คือมีตำแหน่งว่าง 22 ตำแหน่ง ยังไม่รวมกับที่เพิ่งจ้างไปแล้วอีกจำนวนหนึ่ง ตัวอย่างตำแหน่งงานที่เปิดรับช่วงนี้คือ Director of Product Management for Cloud Gaming โดยบอกว่าว่าจะเข้าไปสังกัดทีม Sony Interactive Entertainment’s Future Technology Group (FTG) ที่รับหน้าที่วิจัยและพัฒนาเทคโนโลยีใหม่ๆ ให้บริษัท</p>\n<p>ตำแหน่งงานเหล่านี้จะไปนั่งทำงานที่เมือง Aliso Viejo สำนักงานเดิมของ Gaikai ด้วย แสดงให้เห็นว่าโซนี่กำลังพยายามปลุกชีพ PlayStation Now กลับมาโดยใช้ฐานเดิมของทีม Gaikai ที่ยังอยู่ และอีกข้อมูลที่น่าสนใจคือ ประกาศหางานระบุว่าจะใช้คลาวด์ AWS ซึ่งแย้งกับ<a href=\"https://www.blognone.com/node/109811\">ข้อตกลงช็อคโลกระหว่างโซนี่กับไมโครซอฟท์ในปี 2019</a> ว่าโซนี่จะใช้คลาวด์ไมโครซอฟท์ จึงเป็นไปได้สูงว่าความสัมพันธ์ของทั้งสองบริษัทที่ย่ำแย่ลงมากในช่วงหลัง ทำให้โซนี่ตัดสินใจไปใช้คลาวด์ยี่ห้ออื่นแทน (<a href=\"https://www.blognone.com/node/109872\">เคยมีข่าวลือว่าตอนนั้นโซนี่เจรจากับ AWS ไม่ลงตัว จึงไปหาไมโครซอฟท์</a>)</p>\n<p>The Verge ยังวิเคราะห์ว่า<a href=\"https://www.blognone.com/node/133317\">ข่าวลือเครื่องเล่นเกมพกพา โค้ดเนม Q Lite</a> ที่บอกว่าใช้เล่นแบบ remote play กับเครื่อง PS5 น่าจะเล่นเกมสตรีมผ่านคลาวด์ได้ด้วยเช่นกัน ซึ่งจะทำให้ Q Lite น่าสนใจขึ้นมาก เพราะรองรับวิธีการเล่นเกมที่หลากหลาย</p>\n<p><img alt=\"No Description\" src=\"https://www.blognone.com/sites/default/files/externals/f1201c89ea10dd486977340bcdd08c76.jpg\" /></p>\n<p>ที่มา - <a href=\"https://www.theverge.com/23677968/sony-cloud-gaming-playstation-now-jobs-patents\">The Verge</a></p>\n</div></div></div><div><div>Topics: </div><div><div><a href=\"/topics/playstation-now\">PlayStation Now</a></div><div><a href=\"/topics/sony\">Sony</a></div><div><a href=\"/topics/cloud-gaming\">Cloud Gaming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4dccfeef01374a437110153173d9a4d298e653fea4da74eefda1470942be439a","category":"Thai"}
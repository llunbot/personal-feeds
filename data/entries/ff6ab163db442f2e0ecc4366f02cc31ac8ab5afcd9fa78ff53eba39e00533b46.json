{"title":"พาส่องงาน Thailand Game Show 2023 พร้อมพรีวิวเกมฝั่งคอนโซลภายในงาน","link":"https://www.blognone.com/node/136332","date":1697800061000,"content":"<div><div><div><p>จัดกันจนเป็นธรรมเนียมกับงาน Thailand Game Show ที่ปีนี้จัดคู่กับงาน Wonder Festival 2023 กรุงเทพฯ ในชื่องานว่า Thailand Game Show 2023 Assemble! ที่ ศูนย์การประชุมแห่งชาติสิริกิติ์ Hall 1-4 วันที่ 20-22 ตุลาคมนี้ ในงานมีบูทต่าง ๆ มากมายที่ยกทัพมาตั้งแต่เกมมือถือ, เกมออนไลน์, เกมคอนโซล และอุปกรณ์เกมมิ่งต่าง ๆ พร้อมกิจกรรมมากมายตลอดทั้ง 3 วัน ค่าเข้างาน 150 บาทต่อวัน</p>\n<p><img alt=\"No Description\" src=\"https://www.blognone.com/sites/default/files/externals/2b48f55acad2c620fcf2f9f328e0fdd2.jpg\" /></p>\n<p>สำหรับบูทฝั่งเกมคอนโซลปีนี้นำโดย Bandai Namco พวงมากับเกม Square-Enix มาให้ทดลองเล่น โดยเกมที่เปิดให้ทดลองเล่นทั้งหมดในบูทของ Bandai Namco มีดังต่อไปนี้ Tekken 8, Naruto x Boruto Ultimate Ninja Storm Connection, Synduality Echo of Ada, Sword Art Online, Sand Land, Armored Core VI, Jujutsu Kaisen Curesd Clash, Final Fantasy VII Rebirth, Star Ocean The Second Story R และ Dragon Quest Monster The Dark Prince โดยระบบจัดคิวของ Bandai Namco นั้นจะให้เราสแกน QR code เพื่อกดรับคิวในโทรศัพท์ เมื่อถึงคิวเล่น Bandai Namco จะส่ง Notification เข้ามาใน LINE ของผู้ใช้ สำหรับเกมที่มีคนต่อคิวเล่นเยอะที่สุดคือ Final Fantasy VII Rebirth</p>\n<p><img alt=\"No Description\" src=\"https://www.blognone.com/sites/default/files/externals/10879fd095c4707ab67dfbab1de12180.jpg\" /></p>\n<p>ทาง Sega ก็ไม่น้อยหน้าจัดบูทอยู่ข้าง ๆ กัน ขนเกมจากทั้งค่ายตัวเอง และ Altus นำโดย Sonic Superstars, Like a Dragon Gaiden: The Man Who Erased His Name, Like a Dragon: Infinite ∞ Wealth, Endless Dungeon และ Persona 3 Reload มาให้ทดลองเล่น แต่ของ Sega ใช้วิธีต่อแถวเล่นแบบปกติ ทำให้มีแถวยาวทะลุออกมาจากบูทเล็กหน่อย โดยเกมที่มีคนต่อแถวรอเล่นเยอะที่สุดคือ Persona 3 Reload</p>\n<p><img alt=\"No Description\" src=\"https://www.blognone.com/sites/default/files/externals/1c0f2e06edf26aa4b095cb581956de1a.jpg\" /></p>\n<p>สำหรับที่ผมได้ลองเล่นแล้วมีได้แก่ Tekken 8, Synduality Echo of Ada, Sand Land และ Star Ocean The Second Story R ส่วนเกมไฮไลท์อย่าง Final Fantasy VII Rebirth ได้คิวตอนเล่น Star Ocean The Second Story R พอดีทำให้คิวข้ามไป กดคิวใหม่ต้องอีก 100 คิว ผู้เขียนจึงขอยอมแพ้</p>\n<p><img alt=\"No Description\" src=\"https://www.blognone.com/sites/default/files/externals/3d1bdad1cd50659e684dee6e9d58b007.jpg\" /><img alt=\"No Description\" src=\"https://www.blognone.com/sites/default/files/externals/d2378329f321e766dd262ad752e84f2b.jpg\" /><img alt=\"No Description\" src=\"https://www.blognone.com/sites/default/files/externals/48e36503403547fc2dae9a8112fa9fe1.jpg\" /></p>\n<p><em>สำหรับการทดลองเล่นเกมทางบูทไม่อนุญาตให้สามารถบันทึกภาพหรือวิดีโอได้</em></p>\n<p><strong>Tekken 8</strong> ภาคนี้เปลี่ยนการควบคุมใหม่ทั้งหมด ทำให้ผู้เล่นหลาย ๆ คนต้องปรับตัวกันค่อนข้างเยอะ เลยกลายเป็นหนึ่งในเกมที่มีคนวนเล่นเยอะมาก ผู้เขียนได้ลองเข้าไปเล่นแล้วโดนยำแพ้ 3 ยกติด ในขณะที่ฝั่งตรงข้ามเตรียมกดต่อคิวเพื่อเล่นต่อ</p>\n<p><strong>Synduality Echo of Ada</strong> เป็นเกมที่เคยเปิดตัวใน Tokyo Game Show 2022 และเพิ่งประกาศเลื่อนไปอย่างไม่มีกำหนดในงาน Tokyo Game Show 2023 ที่ผ่านมา ใน Demo ตัวนี้จะแสดงให้เห็นระบบคร่าว ๆ ของตัวเกมที่จะให้เราได้ปรับแต่งองค์ประกอบหุ่นยต์ก่อนไปลุยในภารกิจต่าง ๆ ซึ่งศัตรูภายในเกมค่อนข้างท้าทายในระดับนึง สำหรับการควบคุมของเกมใช้คีย์บอร์ด และเมาส์</p>\n<p><strong>Sand Land</strong> เป็นเกมที่มีผู้มาทดลองค่อนข้างน้อย แต่จากการทดลองเล่นปรากฏว่าเป็นเกมที่สนุกกว่าที่คิด ตัวเกมจะให้เราได้บังคับปีศาจเบลเซบับผจญภัยในโลกทะเลทรายที่รายล้อมไปด้วยโจร และไดโนเสาร์ โดยเราสามารถลงไปผจญภัยด้วยตัวเอง หรือขับยานภาหนะลุยทะเลทรายก็ได้ เกมมีความเป็น Action Openworld ที่มีสกิลต่าง ๆ ให้ใช้ เปรียบต่าง Mad Max เวอร์ชันแฟนตาซีลายเส้น อ.โทริยามะ อากิระ ก็ว่าได้</p>\n<p><strong>Star Ocean The Second Story R</strong> เกมรีเมคของ Star Ocean 2 ที่เคยลงให้กับเครื่อง PS1 ตัวเกมยังคงเป็นเกม Action RPG เหมือนต้นฉบับแต่มีการปรับด้านกราฟิกอย่างเห็นได้ชัด โดยมีสไปร์ทที่ยังคงเป็น 2D เหมือนต้นฉบับ แต่ฉากเป็น 3D คุณภาพสูงที่สามารถหมุนมุมกล้องเมื่ออยู่นอกดันเจี้ยน</p>\n<p><img alt=\"No Description\" src=\"https://www.blognone.com/sites/default/files/externals/0f92fc4ee1250023a7a98776686a3fa1.jpg\" /><img alt=\"No Description\" src=\"https://www.blognone.com/sites/default/files/externals/a7105644d92449cb1c2db8de6d3b36c8.jpg\" /></p>\n<p>สำหรับบูทในเกมอื่น ๆ มีทั้ง Huawei AppGallery ขนเกมอย่าง Ragnarok Origins, Devil May Cry Perk of Combat และบรรดา vtuber ที่ให้แฟนได้เข้าไป Hi-touch กัน บูท Mihoyo ก็จัดตามทั้งเกม Honkai Star Rail และ Genshin Impact ที่มีผู้คนสัญจรไปมาไม่ขาดสาย บูท Play park ที่กลับมาเอาใจเด็กหนวดอย่างเกม Yulgang และ Audition</p>\n</div></div></div><div><div>Topics: </div><div><div><a href=\"/topics/thailand-game-show\">Thailand Game Show</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ff6ab163db442f2e0ecc4366f02cc31ac8ab5afcd9fa78ff53eba39e00533b46","category":"Thai"}
{"title":"Unity ประกาศวิธีคิดเงินใหม่ Personal ใช้ฟรี, เอนจินเวอร์ชันเก่าไม่คิดเงิน, รายงานตัวเลขกันเอง","link":"https://www.blognone.com/node/135887","date":1695438036000,"content":"<div><div><div><p>Unity ออกมาขอโทษชุมชนนักพัฒนาเกมอย่างเป็นทางการ พร้อมประกาศแนวทางใหม่ของการคิดเงินค่าใช้งาน Unity Engine ดังนี้</p>\n<p>ผู้ใช้เอนจิน <strong>Unity Personal</strong> ตัวฟรี จะไม่ถูกคิดเงินค่า Runtime Fee ใดๆ, ขยายเพดานรายได้จากเกมที่มีสิทธิใช้ Unity Personal จากเดิม 100,000 ดอลลาร์เป็น 200,000 ดอลลาร์, ยกเลิกเงื่อนไขบังคับแสดงหน้าจอ Made with Unity ออกให้ด้วย</p>\n<p>ผู้ใช้เอนจิน <strong>Unity Pro</strong> และ <strong>Unity Enterprise</strong> มีเงื่อนไขการคิดเงินใหม่ดังนี้</p>\n<ul>\n<li>เกมที่จะต้องจ่าย Runtime Fee จะต้องมีรายได้เกิน 1 ล้านดอลลาร์ในรอบ 12 เดือนล่าสุด และมีผู้เล่นใหม่เกิน 1 ล้านคนเท่านั้น (ต้องเข้าทั้งสองเงื่อนไขด้วย) ถ้าน้อยกว่านี้ไม่คิดค่า Runtime Fee</li>\n<li>เริ่มคิดค่า Runtime Fee กับเอนจิน LTS เวอร์ชันหน้าที่จะออกในปี 2024, เกมเก่าหรือเกมที่กำลังพัฒนาอยู่ตอนนี้ ไม่คิดเงินใดๆ เว้นแต่จะอัพเกรดเอนจินให้เกมเก่า</li>\n<li>วิธีคิดเงิน เลือกได้ว่าคิดเป็นเปอร์เซนต์ 2.5% ของรายได้ หรือจะนับตามจำนวนผู้เล่นใหม่ที่มาเล่นเกมในแต่ละเดือน (number of new people engaging with your game each month) โดย Unity จะคิดเงินอันที่ต้องจ่ายน้อยกว่า</li>\n<li>ตัวเลขรายได้ หรือตัวเลขผู้เล่นเกมหน้าใหม่ ทางนักพัฒนาเกมเป็นผู้รายงานตัวเลขเอง (self-report) ไม่ใช้ตัวเลขของ Unity</li>\n</ul>\n<p><img src=\"https://www.blognone.com/sites/default/files/externals/a3792a1f075a9c246c0bece2c2af1638.jpg\" alt /></p>\n<p>ในรายละเอียดแล้ว Unity ยังเลิกนับจำนวนการติดตั้ง (installs) มาเป็นการวัดจำนวนผู้เล่นแบบใหม่ที่ใช้คำว่า initial engagement ซึ่งหมายถึงผู้เล่นหนึ่งรายที่ดาวน์โหลดหรือเล่นเกมเป็นครั้งแรกในช่องทางหนึ่งๆ โดยไม่นับรวมผู้เล่นละเมิดลิขสิทธิ์ ผู้เล่นที่เป็นบ็อตของบริษัทเอง และผู้เล่นเดิมที่ลบแล้วลงเกมซ้ำๆ หลายรอบ <a href=\"https://unity.com/pricing-updates\">รายละเอียดบนหน้าเว็บ Unity</a></p>\n<p>ส่วนวิธีคิดเงิน Runtime Fee แบบอิงกับจำนวนผู้เล่น (initial engagement) ยังแบ่งประเทศเป็น 2 กลุ่มเหมือนเดิม ประเทศกลุ่ม A ซึ่งเป็นประเทศพัฒนาแล้ว (เช่น สหรัฐ ยุโรป ญี่ปุ่น เกาหลีใต้) ราคาเริ่มต้นที่ 0.15 ดอลลาร์ต่อผู้เล่น  และลดลงเรื่อยๆ หากผู้เล่นมีจำนวนเยอะขึ้น ส่วนประเทศอื่นๆ ที่เหลือ (รวมไทยด้วย) อยู่ในกลุ่ม B ราคาเริ่มต้นที่ 0.01 ดอลลาร์ต่อผู้เล่น</p>\n<p><img alt=\"No Description\" src=\"https://www.blognone.com/sites/default/files/externals/7e263d392ed2f463de9ce257dd833e59.jpg\" /></p>\n<p>ที่มา - <a href=\"https://blog.unity.com/news/open-letter-on-runtime-fee\">Unity</a></p>\n</div></div></div><div><div>Topics: </div><div><div><a href=\"/topics/unity\">Unity</a></div><div><a href=\"/topics/game-engine\">Game Engine</a></div><div><a href=\"/topics/games\">Games</a></div><div><a href=\"/topics/development\">Development</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1bd99d3116d8b3cac262ccc34e605ba45cfb94dcf223a2ba97fc235a54c82178","category":"Thai"}
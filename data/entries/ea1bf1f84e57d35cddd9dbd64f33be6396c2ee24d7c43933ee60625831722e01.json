{"title":"Twitch ยอมให้ถ่ายทอดสตรีมไปยังบริการอื่นๆ พร้อมกัน (Simulcasting) แม้เป็นคู่แข่งก็ตาม","link":"https://www.blognone.com/node/136344","date":1697931529000,"content":"<div><div><div><p>Twitch ปรับเงื่อนไขการให้บริการ ผู้ใช้สามารถถ่ายทอดสตรีมไปยังบริการอื่น (Simulcasting) พร้อมกับบน Twitch ได้แล้ว</p>\n<p>ก่อนหน้านี้ Twitch เพิ่งผ่อนคลายให้ถ่ายทอดสตรีมไปยัง TikTok และ Instagram ที่มีบริการไลฟ์แบบเดียวกัน ล่าสุดคือ Twitch เปิดให้ถ่ายทอดไปยังบริการใดๆ ก็ได้แล้ว แม้ว่าเป็นบริการคู่แข่งก็ตาม (ข้อยกเว้นเดียวของนโยบายใหม่นี้คือ สตรีมเมอร์มีข้อตกลงเอ็กซ์คลูซีฟกับ Twitch เท่านั้น)</p>\n<p>เว็บไซต์ Engadget วิเคราะห์ว่าเหตุผลที่ Twitch ยอมผ่อนปรน เป็นเพราะช่วงหลังๆ สตรีมเมอร์ชื่อดังทยอยออกจาก Twitch มากขึ้นเรื่อยๆ โดยเฉพาะการย้ายไปยัง YouTube ทำให้ Twitch ต้านไม่ไหว และมองว่ายอมให้ Simulcasting บนหลายแพลตฟอร์ม ยังดีกว่าเสียสตรีมเมอร์จากแพลตฟอร์มตัวเองไปเลย</p>\n<p>ของใหม่อย่างอื่นที่ Twitch ประกาศพร้อมกันในงาน TwitchCon ได้แก่ Stream Together เปิดให้สตรีมเมอร์มาร่วมสตรีมด้วยกันได้สูงสุด 6 คนพร้อมกัน (ทุกคนต่างสตรีมในช่องของตัวเอง ให้แฟนๆ ของตัวเองดู) และเพิ่มเงื่อนไขการให้บริการว่าห้ามทำ doxxing (เปิดเผยตัวตนของผู้อื่น) และ swatting (แจ้งความเท็จให้ตำรวจไปบุกจับที่บ้าน) แล้ว</p>\n<p>ที่มา - <a href=\"https://blog.twitch.tv/en/2023/10/20/everything-we-announced-at-twitchcon-las-vegas/\">Twitch Blog</a>, <a href=\"https://help.twitch.tv/s/article/simulcasting-guidelines?language=en_US\">Twitch</a>, <a href=\"https://www.engadget.com/twitch-will-allow-simulcasting-to-competitor-streaming-platforms-222133289.html?guccounter=1\">Engadget</a></p>\n<p><img alt=\"No Description\" src=\"https://www.blognone.com/sites/default/files/externals/5ceeb4d94018d6ce358e09f9a4f7f6ba.jpg\" /></p>\n</div></div></div><div><div>Topics: </div><div><div><a href=\"/topics/twitch\">Twitch</a></div><div><a href=\"/topics/live-streaming\">Live Streaming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ea1bf1f84e57d35cddd9dbd64f33be6396c2ee24d7c43933ee60625831722e01","category":"Thai"}
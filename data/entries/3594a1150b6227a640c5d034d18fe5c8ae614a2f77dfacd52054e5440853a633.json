{"title":"สื่อนอกเผยข้อมูลผู้ติดตามบัญชี Elon Musk: เกือบครึ่ง เป็นบัญชีที่ไม่มีผู้ติดตามและไม่แอคทีฟ","link":"https://www.blognone.com/node/135426","date":1692855554000,"content":"<div><div><div><p>เว็บไซต์ Mashable รายงานหลังการวิเคราะห์ข้อมูลรายละเอียดผู้ติดตามของ Elon Musk ที่มีโปรแกรมเมอร์อิสระที่ชื่อ <a href=\"https://github.com/travisbrown?tab=overview&amp;from=2023-07-01&amp;to=2023-07-31\">Travis Brown รวบรวมเอาไว้บน Github</a> ซึ่งพบว่า เกือบๆ ครึ่งของจำนวนผู้ติดตาม (followers) บัญชี @elonmusk เป็นบัญชีที่ไม่มีผู้ติดตาม (0 followers)</p>\n<p>จากจำนวนผู้ติดตาม Elon Musk กว่า 153,209,283 บัญชี (ณ ช่วงเวลาที่ Brown เก็บข้อมูล) Mashable พบว่ามี 65.3 ล้านบัญชีหรือราว 42% ของจำนวนผู้ติดตาม Musk ไม่มีผู้ติดตามเลย ขณะที่บัญชีที่มีไม่ถึง 10 ผู้ติดตาม ก็มีถึง 112 ล้านบัญชี หรือราว 72%</p>\n<p>ส่วนในแง่ความแอคทีฟ กว่า 62.5 ล้านบัญชีไม่เคยทวีตเลย (จำนวนนี้รวมถึงบัญชีที่ลบทวีตออกทั้งหมดก่อนการเก็บข้อมูลด้วย) และที่น่าสนใจคือ 38.9 ล้านบัญชีหรือราว 25% เป็นบัญชีที่ถูกสร้างขึ้นในช่วงวันที่และหลังวันที่ Musk ประกาศซื้อกิจการ Twitter (27 ตุลาคม 2022)</p>\n<p><img alt=\"No Description\" src=\"https://www.blognone.com/sites/default/files/externals/98be25cd3642e17675ff6061ea41e266.jpg\" /></p>\n<p>แม้ในแง่จำนวนผู้ติดตามหรือทวีต อาจจะบอกอะไรได้ไม่ชัด แต่ Mashable ก็ตั้งข้อสังเกตว่า ถ้าอ้างอิงจากวิธีการดูบัญชีบ็อทที่รู้โดยทั่วกันบนแพลตฟอร์มคือ ใช้ภาพดีฟอลต์เป็นภาพโปรไฟล์ และ/หรือ ชื่อบัญชี @ มีตัวเลขที่ระบบสร้างขึ้นมาให้ตอนสร้างบัญชี จะพบว่ากว่า 25% ของบัญชีที่ติดตาม Musk ใช้ภาพดีฟอลต์เป็นโปรไฟล์ และ 40% มีตัวเลขในชื่อบัญชี 4 ตัวขึ้นไป</p>\n<p>ที่มา - <a href=\"https://sea.mashable.com/tech/26159/elon-musks-x-follower-count-bloated-by-millions-of-new-inactive-accounts\">Mashable</a></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/x-company\">X.com</a></div><div><a href=\"/topics/twitter\">Twitter</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3594a1150b6227a640c5d034d18fe5c8ae614a2f77dfacd52054e5440853a633","category":"Thai"}
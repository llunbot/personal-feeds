{"title":"ซัมซุงโชว์ ISOCELL Zoom Anyplace ถ่ายวิดีโอฟูลเฟรม-ซูมความละเอียดสูงได้พร้อมกัน","link":"https://www.blognone.com/node/136454","date":1698551733000,"content":"<div><div><div><p>ซัมซุงออกคลิปวิดีโอโปรโมทฟีเจอร์ Zoom Anyplace ของเซ็นเซอร์ ISOCELL ที่สามารถถ่ายวิดีโอแบบปกติและแบบซูมความละเอียดสูงไปพร้อมกันได้</p>\n<p>Zoom Anyplace เกิดจากการทำ in-sensor zoom ของเซ็นเซอร์ขนาด 200MP ที่คร็อปภาพส่วนที่ต้องการซูมมาทำ remosaic เพื่อให้ได้ภาพความละเอียด 12.5MP ที่คมชัดเทียบเท่ากับภาพความละเอียดปกติ ต่างจากการซูมดิจิทัลแบบดั้งเดิมที่คร็อปภาพแล้วได้คุณภาพของภาพที่ลดลง (ซัมซุงเรียกกระบวนการนี้ว่า Tetra2pixel)</p>\n<p>ก่อนหน้านี้กระบวนการ remosaic จะเกิดขึ้นหลังถ่ายภาพแบบ raw เสร็จไปแล้วค่อยนำมาโปรเซสที่หน่วยประมวลผลภาพ (ISP) แต่ของใหม่ที่ซัมซุงเพิ่มเข้ามาเรียกว่า End-to-End (E2E) AI Remosaic ทำให้การทำ remosaic เกิดขึ้นคู่ขนานกันไป ลดระยะเวลาลงไปจนทำให้ remosaic ได้แบบเรียลไทม์</p>\n<p>การ remosaic แบบเรียลไทม์ทำให้เราสามารถถ่ายวิดีโอแบบ 2 สตรีมพร้อมกัน โดยสตรีมแรกเป็นภาพความละเอียดปกติ 200MP ที่ระดับการซูมปกติ (ฟูลเฟรม) และสตรีมที่สองคือการซูม 2x/4x แล้วทำ remosaic ให้ได้ภาพ 12.5MP คุณภาพสูง</p>\n<p><img alt=\"No Description\" src=\"https://www.blognone.com/sites/default/files/externals/bcb1e2e40943ec8d8773a0d7deac54d3.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/65ab8a60f7bb9c5678b0a606eb19e0cf.jpg\" /></p>\n<p>ซัมซุงยังร่วมมือกับ <a href=\"https://www.blognone.com/node/136384\">Qualcomm AI engine ที่ใช้ใน Snapdragon 8 Gen 3</a> ตรวจจับวัตถุที่เราต้องการถ่ายในคลิป แล้วขยับตำแหน่งซูมตามให้อัตโนมัติ (Track on Any Subject) ตัวอย่างคือการถ่ายซูมตามนักกีฬาซึ่งเคลื่อนไหวอยู่ตลอดเวลา (ในคลิปข้างต้น) การที่ผู้ถ่ายไม่ต้องขยับกล้องตามนักกีฬาตลอด ช่วยให้ภาพสั่นน้อยลง คุณภาพของวิดีโอสูงขึ้น ซูมเข้าออกได้ตามต้องการ แถมการถ่าย 2 สตรีมพร้อมกันในมุมมองที่แตกต่างก็ยังเปิดโอกาสให้เกิดความสร้างสรรค์ใหม่ๆ ได้อีกมาก</p>\n<p>ถึงแม้ซัมซุงไม่ได้บอกออกมาตรงๆ แต่การจับมือกับ Qualcomm และเป็นฟีเจอร์ของชิป Snapdragon 8 Gen 3 ก็น่าจะทำให้ Zoom Anyplace เป็นฟีเจอร์ใหม่ของ Galaxy S24 ที่จะเปิดตัวในช่วงต้นปีหน้า</p>\n<p>ที่มา - <a href=\"https://news.samsung.com/global/samsung-electronics-introduces-isocell-zoom-anyplace-e2e-ai-remosaic-solutions-for-the-200-megapixel-image-sensor\">Samsung</a>, <a href=\"https://semiconductor.samsung.com/image-sensor/experience/isocell-zoom-anyplace/\">Samsung</a></p>\n</div></div></div><div><div>Topics: </div><div><div><a href=\"/topics/samsung\">Samsung</a></div><div><a href=\"/topics/isocell\">ISOCELL</a></div><div><a href=\"/topics/camera\">Camera</a></div><div><a href=\"/topics/qualcomm\">Qualcomm</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"faf1b10d133ef4d8eb5bb32241063386a0447547cbbc2fb8b9220764b2fb003c","category":"Thai"}
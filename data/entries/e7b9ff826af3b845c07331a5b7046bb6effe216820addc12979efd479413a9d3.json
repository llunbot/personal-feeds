{"title":"Amazon Corretto กลายเป็นดิสโทร Java ยอดนิยมอันดับหนึ่ง แซงหน้า Oracle ได้แล้ว","link":"https://www.blognone.com/node/133582","date":1682664485000,"content":"<div><div><div><p>New Relic บริษัทวิเคราะห์สถิติและประสิทธิภาพของแอพในองค์กร ออกรายงานสถิติการใช้งาน Java ประจำปี 2023 (<a href=\"https://www.blognone.com/node/128247\">ข่าวของปี 2022</a>) โดยอ้างอิงจากแอพพลิเคชันที่เรียกใช้งานแพลตฟอร์มของ New Relic เท่านั้น (อาจไม่สะท้อนภาพการใช้งาน Java ทั้งหมดในวงการ)</p>\n<p>การเปลี่ยนแปลงสำคัญของโลก Java ปี 2023 คือ <a href=\"https://www.blognone.com/node/106442\">Amazon Corretto</a> ซึ่งเป็นดิสโทร Java Developer Kit (JDK) เวอร์ชันแจกฟรีของ Amazon กลายเป็นดิสโทรยอดนิยมอันดับหนึ่ง ด้วยส่วนแบ่งตลาด 31% แซงหน้า Oracle Java (หรือ Sun JDK ดั้งเดิม) ที่ส่วนแบ่งลดลงเหลือ 28%</p>\n<p><img src=\"https://www.blognone.com/sites/default/files/externals/4e8187005d7fa9637675d379b2d63566.jpg\" alt /></p>\n<p>เทรนด์การแซงหน้าของ Amazon Corretto ไม่ใช่เรื่องน่าแปลกใจนัก เพราะช่วงหลัง <a href=\"https://www.blognone.com/node/132532\">ความนิยมใน Oracle Java ลดลงเรื่อยๆ จากการปรับเปลี่ยนวิธีคิดไลเซนส์ของ Oracle เอง</a> (ปี 2020 ยังมีส่วนแบ่งถึง 75%)</p>\n<p>ดิสโทร JDK อันดับสามเป็น Eclipse Adoptium ตามมาห่างๆ ด้วยส่วนแบ่ง 12.07% เพิ่มขึ้นเล็กน้อย และอันดับสี่ <a href=\"https://www.blognone.com/node/109231\">Red Hat</a> มีส่วนแบ่ง 10.51% เพิ่มขึ้นเกือบเท่าตัว และน่าจะแซงหน้า Adoptium ในไม่ช้า</p>\n<p><img alt=\"No Description\" src=\"https://www.blognone.com/sites/default/files/externals/d6d0fdf8edfc163e9ad575be3e6f14b3.png\" /></p>\n<p>ประเด็นเรื่องเวอร์ชันของ Java ที่นิยมใช้งาน อันดับหนึ่งยังเป็น Java 11 LTS ที่มีส่วนแบ่งเพิ่มเป็น 56.06%, อันดับสอง Java 8 รุ่นพิมพ์นิยมตลอดกาล ส่วนแบ่งลดเหลือ 32.99% และอันดับสาม Java 17 LTS รุ่นล่าสุด ส่วนแบ่งเพิ่มมาเป็น 9.07%</p>\n<p><img alt=\"No Description\" src=\"https://www.blognone.com/sites/default/files/externals/074e42af415a303d24c83aec62f80929.png\" /></p>\n<p>สถิติอื่นที่น่าสนใจ</p>\n<ul>\n<li>ถ้าไม่นับเวอร์ชัน LTS เวอร์ชันที่ได้รับความนิยมสูงสุดคือ Java 14 แต่มีส่วนแบ่งเพียง 0.57%</li>\n<li>70% ของแอพพลิเคชัน Java รันในคอนเทนเนอร์แล้ว</li>\n<li>จำนวนคอร์ของคอนเทนเนอร์ที่พบบ่อยคือ 1 คอร์ (36.25%) และ 8 คอร์ (29.64%)</li>\n<li>หน่วยความจำของคอนเทนเนอร์ที่พบบ่อยคือ น้อยกว่า 512MB (24.39%), น้อยกว่า 1GB (21.11%), น้อยกว่า 2GB (20.69%)</li>\n<li>Garbage Collector ที่ได้รับความนิยมสูงสุดคือ G1 ในกลุ่ม Java 11 ขึ้นไป และ Serial ในกลุ่มที่เวอร์ชันเก่ากว่า 11</li>\n</ul>\n<p>ที่มา - <a href=\"https://newrelic.com/resources/report/2023-state-of-the-java-ecosystem\">New Relic</a></p>\n</div></div></div><div><div>Topics: </div><div><div><a href=\"/topics/java\">Java</a></div><div><a href=\"/topics/new-relic\">New Relic</a></div><div><a href=\"/topics/aws\">AWS</a></div><div><a href=\"/topics/oracle\">Oracle</a></div><div><a href=\"/topics/market-share\">Market Share</a></div><div><a href=\"/topics/programming\">Programming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e7b9ff826af3b845c07331a5b7046bb6effe216820addc12979efd479413a9d3","category":"Thai"}
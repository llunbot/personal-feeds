{"title":"พนักงานไอทีเกาหลีเหนือปลอมตัวเป็นฟรีแลนซ์ ทำงานในบริษัทยุโรป เพื่อดูดข้อมูล ส่งเงินกลับประเทศ","link":"https://www.blognone.com/node/145733","date":1744098075000,"content":"<div><div><div><p>พนักงานไอทีเกาหลีเหนือหันมาเจาะระบบบริษัทในยุโรป เช่น เยอรมนี สหราชอาณาจักร และโปรตุเกสมากขึ้น จากก่อนหน้านี้ที่เน้นบริษัทในสหรัฐฯ แต่ต้องเปลี่ยนเป้าหมายเพราะโดนสหรัฐฯ จับตามากขึ้น และมีมาตรการลงโทษจากทางการแบบขั้นเด็ดขาด</p>\n<p>สิ่งที่แรงงานกลุ่มนี้ทำ คือปลอมตัวเป็นฟรีแลนซ์ ทำงานระยะไกลจากประเทศต่าง ๆ อย่างอิตาลี ญี่ปุ่น มาเลเซีย สิงคโปร์ และสหรัฐฯ และสมัครงานกับบริษัทยุโรป ผ่านแพลตฟอร์มอย่าง Upwork และ Freelancer โดยจะปลอมข้อมูลทุกอย่าง ทั้งวุฒิการศึกษา ประสบการณ์ทำงาน ทักษะความสามารถ เช่น มีคนหนึ่งสร้างตัวตนขึ้นมา 12 โปรไฟล์ เพื่อสมัครงานกับองค์กรในสายกลาโหมและรัฐบาล</p>\n<p>เมื่อได้เข้าทำงานแล้ว พวกเขาเลือกรับเงินเดือนเป็นคริปโต หรือผ่านแพลตฟอร์มอย่าง Wise และ Payoneer และคอยขโมยข้อมูล สอดแนม หรือดูดเงินกลับไปให้รัฐบาลเกาหลีเหนือ บางครั้งก็ขู่กรรโชกนายจ้างด้วย ซึ่งบางคนที่ถูกไล่ออก ก็หันมาขู่บริษัทว่าจะปล่อยข้อมูลลับให้คู่แข่ง ถ้าไม่ยอมจ่ายเงิน</p>\n<p>Google และผู้เชี่ยวชาญเตือนว่า การที่บริษัทอนุญาตให้พนักงานใช้คอมพิวเตอร์ส่วนตัวในการเข้าระบบบริษัท (BYOD) ทำให้พวกเขาเข้าถึงระบบภายในของบริษัทได้ง่ายขึ้น เพราะอุปกรณ์ส่วนตัวมักไม่มีเครื่องมือตรวจสอบความปลอดภัยขององค์กร</p>\n<p>ด้าน FBI และทางการอังกฤษเตือนให้บริษัทปรับปรุงกระบวนการยืนยันตัวตน เพิ่มความเข้มงวด ทำวิดีโอสัมภาษณ์ และหลีกเลี่ยงการจ่ายเงินด้วยคริปโต</p>\n<p>ส่วนบริษัทในสหรัฐฯ เริ่มคว่ำบาตรพนักงานไอทีเกาหลีเหนือแล้ว หลังบางแห่งจ้างพนักงานกลุ่มนี้โดยไม่รู้ตัว และสูญเสียไปหลายแสนดอลลาร์ฯ รวมทั้งมีกรณีที่ศาลรัฐบาลกลางในรัฐมิสซูรี ฟ้องชาวเกาหลีเหนือ 14 คน หลังตั้งขบวนการหลอกสมัครงานไอที โกยเงินไปได้ 88 ล้านดอลลาร์ฯ ภายใน 6 ปี</p>\n<p>ที่มา: <a href=\"https://www.bloomberg.com/news/articles/2025-04-02/north-korean-it-warriors-increasingly-target-europe-google-says?srnd=phx-technology\">Bloomberg</a></p>\n<p><img src=\"https://www.blognone.com/sites/default/files/externals/afecdaa4dbaedcc4ca325ede64071bb3.jpg\" alt=\"Korea\" /></p>\n</div></div></div><div><div>Topics: </div><div><div><a href=\"/topics/north-korea\">North Korea</a></div><div><a href=\"/topics/identity-theft\">Identity Theft</a></div><div><a href=\"/topics/fraud\">Fraud</a></div><div><a href=\"/topics/cyber-security\">Cyber Security</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bef87f1b14f4e7d8ccc1ce81caefaaf3076af034b5c601b3d3aee3944b69fba6","category":"Thai"}
{"title":"Azure รายงานความผิดพลาดใน Azure DevOps ศูนย์ข้อมูลบราซิล สคริปต์ลบฐานข้อมูลพิมพ์ผิดกลายเป็นลบเซิร์ฟเวอร์","link":"https://www.blognone.com/node/134328","date":1686665296000,"content":"<div><div><div><p>Azure รายงานถึงผลวิเคราะห์เหตุการณ์บริการ Azure DevOps ในศูนย์ข้อมูลบราซิลใต้ (SBR) ล่มไปถึง 10.5 ชั่วโมงเมื่อวันที่ 24 พฤษภาคมที่ผ่านมา โดยสาเหตุหลักคือสคริปต์ที่พิมพ์ผิด</p>\n<p>เหตุการณ์ครั้งนี้เกิดใน Sprint 222 ที่อัพเกรดไลบรารี <code>Microsoft.Azure.Managment</code> ที่เตรียมเลิกใช้งานไปเป็น <code>Azure.ResourceManager</code> ทำให้แพตช์มีขนาดใหญ่มาก และส่วนที่พิมพ์ผิดอยู่ในฟังก์ชั่นลบ snapshot ของฐานข้อมูล</p>\n<p>ทีมงานเริ่ม deploy โค้ดที่ผ่านการทดสอบแล้วจากวงเล็กสุดหรือ Ring 0 ที่เป็นเซิร์ฟเวอร์ Azure DevOps ภายใน แต่เซิร์ฟเวอร์ภายในก็ไม่มี snapshot ฐานข้อมูลทำให้โค้ดไม่ถูกรัน หลังจากรันโค้ดอยู่ใน Ring 0 อยู่หลายวันก็ปล่อยโค้ดสู่ Ring 1 ที่ครอบคลุมถึงศูนย์ข้อมูล SBR เมื่อโค้ดพบ snapshot ที่เก่าพอก็รันโค้ดลบ snapshot เมื่อโค้ดรันขึ้นมาจริงๆ ก็ลบฐานข้อมูลโปรดักชั่นไปทั้งหมด 17 เซิร์ฟเวอร์</p>\n<p>ทีมงาน Azure DevOps รู้ตัวภายใน 20 นาทีหลังระบบเริ่มล่ม จากนั้นก็ต้องขอความช่วยเหลือจากทีมงาน Azure SQL และกระบวนการกู้ฐานข้อมูลกินเวลาหลายชั่วโมงเพราะฐานข้อมูลบางตัวเก่าจนสร้างมาก่อนมีบริการ Geo-zone-redundant backup ทำให้การกู้คืนกินเวลานานกว่าปกติเมื่อสั่งกู้คืนแบบ Geo-zone-redundant backup</p>\n<p>ทาง Azure ะบุว่า แก้ไขบั๊กนี้เรียบร้อยแล้ว, ชุดทดสอบจะทดสอบโค้ดส่วนที่ลบ snapshot เสมอ, และเพิ่ม Azure Resource Manager Locks เพื่อป้องกันการลบโดยไม่ตั้งใจอีก</p>\n<p>ที่มา - <a href=\"https://status.dev.azure.com/_event/392143683/post-mortem\">Azure DevOps Status</a></p>\n<p><img alt=\"No Description\" src=\"https://www.blognone.com/sites/default/files/externals/ef35404965b21d4f1c53150bad76ace6.png\" /></p>\n</div></div></div><div><div>Topics: </div><div><div><a href=\"/topics/microsoft-azure\">Microsoft Azure</a></div><div><a href=\"/topics/service-outage\">Service Outage</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"80e7c9c90314b68bcba464acf8cc481e0c48f68ba0cce3ae80adf76a89d40d03","category":"Thai"}
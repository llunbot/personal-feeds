{"title":"ศาลสหรัฐระบุ Apple ละเมิดคำสั่งศาล ที่ให้ App Store รองรับช่องทางจ่ายเงินอื่นแบบเปิดกว้าง","link":"https://www.blognone.com/node/146177","date":1746061618000,"content":"<div><div><div><p>มีความคืบหน้าสำคัญในคดีฟ้องระหว่างแอปเปิลและ Epic Games ที่ศาลสูงสุดสหรัฐอเมริกา<a href=\"https://www.blognone.com/node/137707\">ปฏิเสธฎีกา</a>ไปเมื่อปีที่แล้ว ทำให้แอปเปิล<a href=\"https://www.blognone.com/node/133545\">ต้องเปิดให้นักพัฒนา</a> สามารถแสดงช่องทางจ่ายเงินอื่นในแอปได้</p>\n<p>ผู้พิพากษา Yvonne Gonzalez Rogers ออกคำวินิจฉัยว่าแอปเปิลจงใจฝ่าฝืนคำสั่งศาล และพยายามบิดเบือนเจตนาของคำสั่งนี้ โดย<a href=\"https://www.blognone.com/node/137709\">ออกกฎการเก็บค่าธรรมเนียมของ App Store รูปแบบใหม่</a>หลังจากนั้น เพื่อจำกัดการเข้าถึงแพลตฟอร์ม ให้สามารถเก็บค่าธรรมเนียมที่เป็นรายได้จำนวนมากของแอปเปิลไว้ได้ต่อไป</p>\n<p>เอกสารของศาลยังบอกว่า Alex Roman รองประธานฝ่ายการเงินของแอปเปิลจงใจโกหกต่อศาล แม้ Phil Schiller ผู้บริหารระดับสูงของแอปเปิลจะเสนอให้ปฏิบัติตามแนวทางศาล แต่ทั้งซีอีโอ Tim Cook กับซีเอฟโอ Luca Maestri ก็เลือกเพิกเฉยต่อคำสั่งนี้</p>\n<p>ศาลจึงมีคำสั่งให้แอปเปิลต้อง <strong>หยุดการตามเก็บค่าธรรมเนียม 27%</strong> สำหรับการจ่ายเงินที่เกิดขึ้นนอก App Store และหยุดสร้างเงื่อนไขสำหรับนักพัฒนาในการแนะนำช่องทางจ่ายเงินอื่นภายในแอป โดยศาลยกตัวอย่างข้อกำหนดใหม่ของแอปเปิลที่เป็นปัญหา เช่น ต้องทำข้อความเตือนแบบเต็มหน้าจอ เมื่อจะออกนอกแอปไปจ่ายเงิน ทำให้ผู้ใช้ลังเล, บังคับใช้ลิงก์แบบ Static ให้ตามตรวจสอบได้, ออกนโยบายตามเก็บเงินค่าธรรมเนียมที่เกิดนอก App Store</p>\n<p>คำสั่งศาลนี้ทำให้ Tim Sweeney ซีอีโอ Epic ประกาศชัยชนะว่าเป็นการสิ้นสุดของ Apple Tax ในสหรัฐอเมริกา เหมือนกับที่<a href=\"https://www.blognone.com/node/146010\">เกิดขึ้น</a>แล้วในยุโรป</p>\n<p>ที่มา: <a href=\"https://9to5mac.com/2025/04/30/epic-games-claims-victory-as-apple-sanctioned-for-defying-court-order-over-app-store-rules/\">9to5Mac</a></p>\n<p><img src=\"https://www.blognone.com/sites/default/files/externals/d968e85b1aa9313070439dc77d493c62.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/app-store\">App Store</a></div><div><a href=\"/topics/apple\">Apple</a></div><div><a href=\"/topics/epic-games\">Epic Games</a></div><div><a href=\"/topics/lawsuits\">Lawsuits</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"216229bc2bad714c83eda54bb7ea35fee02827312904293fe20b01b6275bd8bc","category":"Thai"}
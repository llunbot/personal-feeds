{"title":"[FTC vs. Meta] การไต่สวนคดี Meta ผูกขาดโซเชียลเริ่มแล้ว - Mark Zuckerberg ยืนยัน บริษัทยังต้องแข่งกับ TikTok, YouTube","link":"https://www.blognone.com/node/145850","date":1744676890000,"content":"<div><div><div><p>ในสัปดาห์นี้มีคดีที่น่าสนใจซึ่งเข้าสู่การไต่สวนในศาลแล้ว โดยคณะกรรมการการค้าของสหรัฐ หรือ Federal Trade Commission (FTC) ได้ฟ้อง Meta (ตอนฟ้องยังชื่อ Facebook) ในข้อมูลผูกขาดตลาดโซเชียลเน็ตเวิร์ก<a href=\"https://www.blognone.com/node/120043\">ตั้งแต่ปี 2020</a> ซึ่งที่ผ่าน Meta <a href=\"https://www.blognone.com/node/139097\">ปฏิเสธ</a>ข้อกล่าวหานี้มาตลอด โดย FTC เสนอให้ Meta แยกธุรกิจ Instagram และ WhatsApp ที่มองว่าส่งเสริมการผูกขาดตลาดออกมา</p>\n<p>การไต่สวนได้เริ่มต้นเมื่อวานนี้ที่ศาลแขวงแห่งเขตโคลัมเบีย โดยทนายของ FTC ระบุว่า Meta หรือ Facebook ในเวลานั้น ใช้กลยุทธ์ซื้อกิจการ Instagram และ WhatsApp ในวันที่ทั้งสองยังเป็นสตาร์ทอัปขนาดเล็ก เป็นการตัดโอกาสแข่งขันไม่ให้บริษัทเหล่านี้เติบโตมากกว่านี้จนอาจเป็นคู่แข่งสำคัญของ Facebook ได้ นำมาสู่การผูกขาดบริการโซเชียล</p>\n<p>ทนายของ Meta แย้งประเด็นนี้ว่า FTC พยายามนิยามโซเชียลเน็ตเวิร์กว่าเป็นเครื่องมือเชื่อมต่อผู้คน และการกระทำของ Meta พยายามผูกขาดเรื่องนี้ แต่ความจริงการเชื่อมต่อผู้คนเป็นแค่ปัจจัยหนึ่งเท่านั้น โซเชียลเน็ตเวิร์กยังเป็นเครื่องมือความบันเทิง และการค้นพบเรื่องราวใหม่ในโลก ซึ่งบริษัทยังต้องแข่งขันกับแพลตฟอร์มอื่นเช่น TikTok หรือ YouTube อยู่ดี อีกทั้ง FTC เองที่อนุมัติดีล <a href=\"https://www.blognone.com/node/55286\">WhatsApp</a> และ Instagram ไปก่อนหน้านี้แล้ว การกลับคำอนุมัติย่อมสร้างผลเสียมาก</p>\n<p><img alt=\"No Description\" src=\"https://www.blognone.com/sites/default/files/externals/267f74539545eec22f7c002f83372e6b.png\" /></p>\n<p>ในการไต่สวนวันนี้ซึ่ง Mark Zuckerberg ซีอีโอ Meta เข้าร่วมด้วย ได้มีการนำเสนอข้อมูลจากทั้ง FTC และ Meta พร้อมข้อโต้แย้งที่น่าสนใจดังนี้</p>\n<ul>\n<li>Meta แสดงตัวเลขว่าแอปในเครือมีจำนวนผู้ใช้งานเพิ่มขึ้นสูงหลัง<a href=\"https://www.blognone.com/node/144206\">คำสั่งแบน TikTok ในอเมริกา</a> สะท้อนว่าแอปไม่ได้ผูกขาด และยังต้องแข่งขันกับแพลตฟอร์มอื่น</li>\n</ul>\n<p><img alt=\"No Description\" src=\"https://www.blognone.com/sites/default/files/externals/3ffa8d63a9b6947a158ce4165fdebe32.png\" /></p>\n<ul>\n<li>FTC เปิดอีเมลเมื่อกุมภาพันธ์ 2012 ซึ่ง Zuckerberg พูดถึง Instagram ว่า เราสามารถสร้างเทคโนโลยีแบบเดียวกันได้ แต่ไม่น่าไล่ตามทันเรื่องความนิยมได้ จึงเสนอให้ซื้อกิจการที่ 500 ล้านดอลลาร์</li>\n<li>Zuckerberg ยังเสนอแนวทางให้ซื้อ Instagram มา แล้วไม่ทำอะไรกับแอปนี้ เพื่อป้องกันคู่แข่ง ขณะเดียวคนจะไม่เกลียดเราที่ซื้อแอปมาปิดบริการ</li>\n</ul>\n<p>การไต่สวนจะมีไปตลอดสัปดาห์นี้ โดยคาดว่า Sheryl Sandberg อดีตซีโอโอ Meta และ Kevin Systrom ผู้ร่วมก่อตั้ง Instagram จะมาให้การด้วย</p>\n<p>ที่มา: <a href=\"https://www.nytimes.com/2025/04/14/technology/meta-antitrust-trial-ftc.html\">The New York Times</a></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/ftc\">FTC</a></div><div><a href=\"/topics/antitrust\">Antitrust</a></div><div><a href=\"/topics/whatsapp\">WhatsApp</a></div><div><a href=\"/topics/instagram\">Instagram</a></div><div><a href=\"/topics/facebook\">Facebook</a></div><div><a href=\"/topics/mark-zuckerberg\">Mark Zuckerberg</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f63e8a5a83fbadc5d2704525ea4e43b2d118bba2155b30d25e61ca65fbc0ef97","category":"Thai"}
{"title":"Capcom อธิบาย Dragon's Dogma II ทิ้งห่างจากภาคแรกนาน เพราะรอผู้กำกับว่าง","link":"https://www.blognone.com/node/135898","date":1695566525000,"content":"<div><div><div><p>ทีมงานจาก Capcom คือ Hideaki Itsuno ผู้กำกับเกม Dragon's Dogma ทั้งสองภาค และโปรดิวเซอร์ Yoshiaki Hirabayashi ให้สัมภาษณ์กับเว็บเกม VGC ถึง<a href=\"https://www.blognone.com/node/134023\">เกม Dragon's Dogma II ที่ห่างจากภาคแรกถึง 11 ปี</a></p>\n<p>Hirabayashi อธิบายว่าเหตุผลที่เกมภาคต่อทิ้งช่วงนานขนาดนี้ เป็นเพราะต้องรอเวลาที่เหมาะสม ต้องรอให้ Itsuno ว่างจากงานอื่นด้วย (Itsuno เป็นผู้กำกับเกม Devil May Cry ด้วย ซึ่งถือเป็นงานหลัก) รวมถึงต้องรอให้ทีมงานว่างมาทำโปรเจคนี้ด้วยเช่นกัน</p>\n<p>Itsuno บอกว่าความตั้งใจของเกมภาค 2 คือต้องการทำสิ่งที่ไม่ได้ทำในภาคแรก ทั้งติดเงื่อนไขเวลาและข้อจำกัดของฮาร์ดแวร์ยุคนั้น เขาบอกว่าได้แรงบันดาลใจจาก GTA 5 ที่สร้างโลกสมจริง มีตัวละคร NPC ในเกมที่มีชีวิตอิสระของตัวเอง ไม่อิงกับตัวละครของผู้เล่น เขาจึงอยากสร้างโลกของ Dragon's Dogma II ให้ได้แบบเดียวกัน บทสนทนาจะหลากหลายมากขึ้น โดยเฉพาะบทสนทนาของ Pawn หรือตัวละครร่วมปาร์ตี้ของผู้เล่น</p>\n<p>เกมเลือกพัฒนาด้วย RE Engine ของ Capcom เอง (เริ่มใช้ใน Resident Evil 7) ซึ่งต้องปรับปรุงเอนจินเกมให้รองรับเกมแนวโอเพนเวิลด์ด้วย ผู้เล่นมีอิสระเดินไปที่ไหนก็ได้ แต่ทีมงานก็มีวางถนนในเกมเอาไว้เพื่อแนะนำว่าควรไปทางไหนต่อ</p>\n<p>เกมจะลง PS5, Xbox Series X|S และพีซี โดยยังไม่ประกาศวันวางขาย</p>\n<p><img alt=\"No Description\" src=\"https://www.blognone.com/sites/default/files/externals/411d259bc4aa9020bddf98365a7da0f7.jpg\" /></p>\n<p>เทรลเลอร์เกมเพลย์ล่าสุดในงาน Tokyo Game Show 2023</p>\n<p>ที่มา - <a href=\"https://www.videogameschronicle.com/features/interviews/interview-capcom-explains-why-dragons-dogma-2-has-taken-so-long/\">VGC</a></p>\n</div></div></div><div><div>Topics: </div><div><div><a href=\"/topics/dragons-dogma\">Dragon's Dogma</a></div><div><a href=\"/topics/games\">Games</a></div><div><a href=\"/topics/capcom\">Capcom</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7a1d9aa91be39585b287539ac09374cd32a3d46021fd7d7d27ac57217ff97877","category":"Thai"}
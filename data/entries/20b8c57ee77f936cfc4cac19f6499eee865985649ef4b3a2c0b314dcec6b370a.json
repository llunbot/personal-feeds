{"title":"Nikon Z9 เปิดตัวแล้ว พร้อมเซนเซอร์ Stacked CMOS, ถ่ายวิดีโอ 8K, ระบบโฟกัส 3D-tracking","link":"https://www.blognone.com/node/125568","date":1635521323000,"content":"<div><div><div><p>Nikon เปิดตัวกล้อง mirrorless เรือธงของค่าย Z9 จัดเต็มเทคโนโลยีชุดใหญ่ทั้งเซนเซอร์แบบ Stacked CMOS, วิดีโอ 8K และอื่น ๆ</p>\n<p>ด้านสเปคของตัวกล้อง Nikon Z9 ใช้เซนเซอร์ BSI Stacked CMOS แบบฟูลเฟรม 45.7 ล้านพิกเซล ที่ Nikon เคลมว่ามีระบบอ่านข้อมูลภาพออกมาจากเซนเซอร์ไวที่สุดในโลก มี rolling shutter distortion น้อยที่สุดและเทียบเท่าชัตเตอร์กลไก พร้อมหน่วยประมวลผลภาพ EXPEED 7 ที่เร็วกว่า Z7 II ถึง 10 เท่า มีช่วง ISO ให้เลือกตั้งแต่ 64-25,600 ขยายได้สูงสุด 32-102,400 ตัวกล้องรองรับการถ่ายภาพรัวสูงสุดถึง 30 ภาพต่อวินาทีในโหมด JPEG หรือ 20 ภาพต่อวินาทีในโหมด RAW</p>\n<p>ในด้านระบบโฟกัส Nikon ใส่โหมด 3D-tracking ที่ยกจาก Nikon DSLR มาใส่ mirrorless เป็นครั้งแรก พร้อมกับ subject detection ที่เทรนด้วย deep learning รองรับวัตถุประเภทคน, สัตว์เลี้ยง, นก, เครื่องบิน, รถไฟ, รถยนต์, มอเตอร์ไซค์ และจักรยาน รวมกันแล้วสามารถติดตามวัตถุที่เคลื่อนไหวเร็วมาก ๆ อย่างเช่นรถแข่งได้อย่างแม่นยำ และถ้าเปิดโหมด Auto-Area AF ก็สามารถตรวจจับและโฟกัสวัตถุได้อัตโนมัติ, โหมด Dynamic-area AF กำหนดขนาดของพื้นที่โฟกัสได้ 3 ขนาด (S/M/L) เพื่อกำหนดการถ่ายภาพวัตถุในเฟรมได้, โหมด Eye-Detection AF ตรวจจับและโฟกัสที่ตาของวัตถุ และยังมีระบบคำนวณ AF ที่ทำงานได้เร็วสุดถึง 120 ครั้งต่อวินาที ทำงานเร็วและแม่นยำแม้กระทั่งระหว่างการถ่ายภาพต่อเนื่อง</p>\n<p>ส่วนด้านวิดีโอ Nikon Z9 รองรับการถ่ายวิดีโอ 8K UHD ที่ 24p/30p และ 4K UHD ที่ 24p/30p/60p/120p (ในฟอร์แมต FX ของ Nikon เทียบเท่าคูณ 1.5) ซึ่ง Nikon ระบุว่าตัวกล้องสามารถอัดวิดีโอ 8K UHD 30p ได้นานสุดถึง 2 ชั่วโมงต่อเนื่อง ซึ่งทาง Nikon จะอัพเกรดเฟิร์มแวร์ตัวกล้องในปีหน้าเพื่อเปิดฟีเจอร์ถ่ายภาพ 8K 60p ในรูปแบบ 12-bit N-RAW, 12-bit ProRes RAW</p>\n<p>ด้านตัวกล้อง Nikon ใช้จอแอลซีดีหลังกล้องขนาด 2 นิ้วกระดกได้ ส่วนช่องมองภาพอิเล็กทรอนิกส์แบบ 3.68 ล้านจุดกำลังขยาย 0.8 เท่า Nikon เลือกใช้ Quad-VGA ปรับความสว่างได้สูงสุด 3000 nits และตัวเลนส์รองรับระบบกันสั่น Synchro VR ปรับปรุงใหม่ที่เพิ่มกันสั่นอีก 6 แกนเมื่อใช้งานร่วมกับเลนส์ที่รองรับ ส่วนเซนเซอร์ใช้โค้ตติ้งทั้งแบบ electro-conductive และฟลูออรีนเพื่อลดฝุ่นหน้าเซนเซอร์ และมีตัวกันเซนเซอร์ป้องกันฝุ่นเข้าขณะเปลี่ยนเลนส์</p>\n<p>Nikon Z9 เตรียมวางจำหน่ายในสิ้นปี 2021 นี้ที่ราคา 5,499 ดอลลาร์หรือราว 181,000 บาท</p>\n<p>ที่มา - <a href=\"https://www.dpreview.com/news/9956913841/nikon-announces-z9-professional-mirrorless-camera\">dpreview</a></p>\n<p><img src=\"https://www.blognone.com/sites/default/files/externals/0474d13633f2b808a4e4dd623a10cccb.jpg\" /></p>\n<p><img src=\"https://www.blognone.com/sites/default/files/externals/64bf45ffaa1da2aaedb7cc51110ab730.jpg\" /></p>\n<p><img src=\"https://www.blognone.com/sites/default/files/externals/51f68096d357fc574c4a565e007ee33e.jpg\" /></p>\n<p><img src=\"https://www.blognone.com/sites/default/files/externals/d14be8067428d14e18cac43f143c642e.jpg\" /></p>\n</div></div></div><div><div>Topics: </div><div><div><a href=\"/topics/nikon\">Nikon</a></div><div><a href=\"/topics/camera\">Camera</a></div><div><a href=\"/topics/mirrorless\">Mirrorless</a></div><div><a href=\"/topics/fullframe\">Fullframe</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"20b8c57ee77f936cfc4cac19f6499eee865985649ef4b3a2c0b314dcec6b370a","category":"Thai"}
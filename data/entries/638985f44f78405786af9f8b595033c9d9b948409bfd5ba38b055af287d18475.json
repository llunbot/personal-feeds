{"title":"ผลทดสอบ FSR เทคโนโลยี upscale ของ AMD ยังไม่ดีเท่า NVIDIA DLSS แต่ใช้งานได้หลายรุ่นกว่า","link":"https://www.blognone.com/node/123840","date":1626945516000,"content":"<div><div><div><p>VentureBeat ทดสอบเปรียบเทียบเทคโนโลยี <a href=\"https://www.blognone.com/node/122955\">FidelityFX Super Resolution (FSR)</a> ของ AMD ที่ใช้เทคนิค linear กับ non-linear อัพสเกลภาพความละเอียดต่ำเพื่อให้เฟรมเรตเพิ่มขึ้น โดยใช้ได้กับการ์ดจอหลายรุ่น แม้แต่การ์ดจอของคู่แข่งอย่าง NVIDIA เอง ต่างจากเทคโนโลยี Deep Learning Super Sampling (DLSS) ของ NVIDIA ที่ใช้ machine learning อัพสเกล แต่ใช้ได้กับการ์ดจอตระกูล RTX เท่านั้น</p>\n<p>ข้อแตกต่างของ FSR กับ DLSS อีกอย่างคือ FSR มีระดับการตั้งค่าแบบ Ultra Quality เพิ่มเข้ามา นอกเหนือจากระดับ Quality, Balanced และ Performance โดยในระดับการตั้งเท่ากัน FSR มีเฟรมเรตสูงกว่า DLSS ประมาณ 10-15%</p>\n<p>ผลการทดสอบเปรียบเทียบภาพนิ่งจากเกม Marvel’s The Avengers โดยไม่เน้นด้านเฟรมเรต แต่เน้นเทียบรายละเอียดของภาพแบบ 4K</p>\n<p>เมื่อเปรียบเทียบระดับ Quality เท่ากัน VentureBeat พบว่ารายละเอียดของภาพ เช่นลายแกะสลักถุงมือของ Miss Marvel และต้นหญ้าในแบคกราวด์ ของ DLSS มีความละเอียดมากกว่า และ machine learning ก็เติมรายละเอียดในบางส่วนของภาพ เช่นลายบนถุงมือ จนคมชัดกว่าบนความละเอียด native 4K ด้วยซ้ำ</p>\n<p><img src=\"https://www.blognone.com/sites/default/files/externals/adc8d7071b0ebca34cc826eead57a4a1.png\" /></p>\n<p>เมื่อเปิดระดับ Ultra Quality ของ FSR เทียบกับ Quality ของ DLSS แล้ว รายละเอียดภาพแทบไม่ต่างกัน น่าเสียดายที่ VentureBeat ไม่ระบุจำนวนเฟรมเรตของการเปรียบเทียบแบบที่สองไว้</p>\n<p>ส่วนการเปรียบเทียบแบบ Balanced ก็ได้ผลคล้ายกันคือ FSR คุณภาพภาพต่ำกว่า แต่เฟรมเรตสูงกว่า 10-15%</p>\n<p><img src=\"https://www.blognone.com/sites/default/files/externals/534b0fe13db1388b5ed13513b5193c22.png\" /></p>\n<p>ผู้ทดสอบของ VentureBeat ทิ้งท้ายไว้ว่าหากมีตัวเลือกระหว่าง FSR หรือ DLSS เขาจะเลือกใช้ DLSS แม้จะได้เฟรมเรตน้อยกว่า เพราะให้ภาพที่รายละเอียดครบครันกว่า และหากต้องการเฟรมเพิ่มจริงๆ ก็จะปรับลดการตั้งค่าแทน แต่หากไม่มีตัวเลือก เขาก็มองว่าเทคนิค FSR ของ AMD นั้น ดีพอสำหรับการใช้งานของเกมเมอร์ส่วนใหญ่</p>\n<p>ส่วนตัวผู้เขียนมีประสบการณ์ใช้ DLSS บนความละเอียด 1440p จากแพทช์ล่าสุดของเกม Red Dead Redemption 2 พบว่าเฟรมเรตเพิ่มขึ้น 10-15% จากการตั้งค่าปกติ โดยได้คุณภาพของภาพใกล้เคียงกัน แต่เมื่อตัวละครเคลื่อนไหวรวดเร็ว อาจมี artifact แปลกๆ หรือรายละเอียดภาพระยะไกลที่ขาดหายบ้างเมื่อเทียบกับการเรนเดอร์แบบ native</p>\n<p>ที่มา - <a href=\"https://venturebeat.com/2021/07/21/amds-fidelityfx-super-resolution-isnt-as-good-as-nvidias-dlss-but-its-good-enough/\">VentureBeat</a></p>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/nvidia\">NVIDIA</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"638985f44f78405786af9f8b595033c9d9b948409bfd5ba38b055af287d18475","category":"Thai"}
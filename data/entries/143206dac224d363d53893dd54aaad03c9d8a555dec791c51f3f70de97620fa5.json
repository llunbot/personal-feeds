{"title":"AWS เปิดตัว Babelfish ระบบแปลงให้ PostgreSQL ใช้แทน SQL Server เต็มตัว พร้อมเปิดเป็นโอเพนซอร์ส","link":"https://www.blognone.com/node/125561","date":1635500822000,"content":"<div><div><div><p>เมื่อปีที่แล้ว AWS เปิดตัว<a href=\"https://www.blognone.com/node/119888\">โครงการ Babelfish for PostgreSQL</a> ตัวแปลงให้ซอฟต์แวร์ต่างๆ ที่เชื่อมต่อกับ Microsoft SQL Server สามารถเชื่อมกับฐานข้อมูล PostgreSQL ได้เพื่อประหยัดค่าไลเซนส์ ตอนนี้โครงการก็เข้าสถานะ GA ให้ทุกคนใช้งาน พร้อมกับโครงการโอเพนซอร์สออกมาพร้อมกัน</p>\n<p>Babelfish รับผิดชอบการแปลงโปรโตคอล 3 ระดับ ได้แก่</p>\n<ul>\n<li><strong>ตัวโค้ด SQL</strong> เอง แม้ SQL จะเป็นมาตรฐานแต่ในความเป็นจริงการอิมพลีเมนต์ก็มีความแตกต่างกัน เช่น   ชนิดข้อมูล, ฟังก์ชั่นและโอเปอร์เรเตอร์ที่มีไม่เท่ากันหรือบางครั้งก็ทำงานไม่เหมือนกัน</li>\n<li><strong>ภาษา T-SQL</strong> ที่เป็นส่วนขยายจาก SQL เฉพาะของไมโครซอฟท์ มีฟีเจอร์หลายอย่างที่ SQL ปกติไม่มี เช่น การประกาศตัวแปร, exceptions, if-else</li>\n<li><strong>โปรโตคอล TDS</strong> สำหรับการเชื่อมต่อกับไคลเอนต์เดิมที่เชื่อมต่อกับ SQL Server อยู่แล้ว การที่ Babelfish แปลงโปรโตคอลเป็น PostgreSQL ทำให้แอปพลิเคชั่นเดิมๆ สามารถใช้งานได้ทันทีโดยไม่ต้องเปลี่ยนไดร์เวอร์หรือไลบรารีใหม่</li>\n</ul>\n<p>ตัวโครงการแก้ไข PostgreSQL อย่างหนัก มีตั้งแต่แพตช์ตัวฐานข้อมูลเอง โดย AWS ระบุว่าจะพยายามส่งแพตช์เข้าไปยังโครงการ PostgreSQL เองในอนาคต และยังเป็นส่วนขยายของ PostgreSQL อีก 4 ตัวเพื่อรองรับฟีเจอร์ต่างๆ เมื่อรัน PostgreSQL เวอร์ชั่นที่ติดตั้ง Babelfish ตัวฐานข้อมูลจะรองรับการเชื่อมต่อแบบ PostgreSQL เดิมที่พอร์ต 5432 และการเชื่อมต่อ TDS ที่พอร์ต 1433  เหมือน SQL Server</p>\n<p>สำหรับผู้ใช้งานผ่านบริการ RDS หลังจากนี้เมื่อเลือกฐานข้อมูลเป็น PostgreSQL เวอร์ชั่น 13.4 ขึ้นไป จะมีตัวเลือก Babelfish ให้เปิดใช้งาน เมื่อเลือกแล้วสามารถใช้ไคลเอนต์ของไมโครซอฟท์ เช่น SSMS เชื่อมต่อเข้าไปเหมือน SQL Server ได้ทันที</p>\n<p>ที่มา - <a href=\"https://aws.amazon.com/blogs/aws/goodbye-microsoft-sql-server-hello-babelfish/\">AWS</a>, <a href=\"https://www.babelfishpg.org/blog/releases/2021/10/babelfish-launch/\">Babelflish</a></p>\n<p><img src=\"https://www.blognone.com/sites/default/files/externals/8858cd764a8bdc772a6b631aba81d5d3.png\" /></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/postgresql\">PostgreSQL</a></div><div><a href=\"/topics/sql-server\">SQL Server</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"143206dac224d363d53893dd54aaad03c9d8a555dec791c51f3f70de97620fa5","category":"Thai"}
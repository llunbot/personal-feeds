{"title":"Niantic ขายธุรกิจเกม Pokemon Go ให้ Scopely, แยกบริษัท Niantic Spatial ทำโมเดล AI แผนที่","link":"https://www.blognone.com/node/145227","date":1741789390000,"content":"<div><div><div><p>จากข่าวลือ <a href=\"https://www.blognone.com/node/144769\">Niantic เจ้าของเกม Pokémon Go กำลังเจรจาขายกิจการที่มูลค่า 3.5 พันล้านดอลลาร์</a> วันนี้ข่าวอย่างเป็นทางการมาแล้ว มีพลิกโผจากข่าวลืออยู่บ้าง เพราะไม่ได้เป็นการขายทั้งบริษัท</p>\n<p>Niantic จะขายธุรกิจเกมจำนวน 3 เกมคือ Pokémon GO, Pikmin Bloom, Monster Hunter Now และทีมงาน ให้กับบริษัทเกมมือถือ Scopely เจ้าของเกมเศรษฐี Monopoly Go ในราคา 3.5 พันล้านดอลลาร์ บวกกับเงินสดที่ Niantic มีอีก 350 ล้านดอลลาร์ รวมมูลค่า 3.85 พันล้านดอลลาร์</p>\n<p>Niantic บอกว่า Scopely เชี่ยวชาญด้านเกมแบบ live service และมีประสบการณ์บริหารเกมแฟรนไชส์ใหญ่ๆ อย่าง Monopoly แถมยังเป็นบริษัทที่มีธุรกิจด้านเกมโดยตรง จึงจะเป็นบ้านใหม่ที่สมบูรณ์พร้อมสำหรับทีม Pokemon Go และเกมอื่นๆ ที่จะย้ายสังกัดแบบยกทีม</p>\n<p><img alt=\"No Description\" src=\"https://www.blognone.com/sites/default/files/externals/e10ca0a0501009f312765d301b116b6e.jpeg\" /></p>\n<p>ส่วนบริษัท  Niantic Inc. เดิมจะแยกธุรกิจ geospatial ที่ถนัดของตัวเองเป็นบริษัทใหม่อีกแห่งชื่อ <a href=\"https://www.nianticspatial.com/\">Niantic Spatial Inc.</a> โดย John Hanke ผู้ก่อตั้ง Niantic จะตามไปเป็นซีอีโอของ Niantic Spatial ด้วย โดย Niantic Inc. จะลงทุนให้ 200 ล้านดอลลาร์ บวกกับอีก 50 ล้านดอลลาร์จาก Scopely</p>\n<p>เป้าหมาย Niantic Spatial คือการสร้างโมเดล spatial AI ที่เข้าใจโลกทางกายภาพ (spatial intelligence) บนฐานความเชี่ยวชาญด้านระบบแผนที่ของ Niantic เดิม (John Hanke คือผู้ก่อตั้ง Keyhole ก่อนขายให้กูเกิลในปี 2004 แล้วกลายร่างเป็น Google Earth) ตามที่<a href=\"https://www.blognone.com/node/143253\">เคยประกาศไว้ตั้งแต่ปลายปี 2024 ว่าจะสร้างปัญญาประดิษฐ์ที่สามารถทำนายพื้นที่ได้ แม้ไม่มีภาพถ่ายบริเวณนั้นมาก่อน</a></p>\n<p>Niantic Spatial จะยังมีเกมจากยุคเดิมติดมาด้วย 2 เกมคือ Ingress Prime และ Peridot ที่ไม่ได้ขายให้ Scopely ด้วย รวมกับผลิตภัณฑ์อื่นที่ไม่ใช่เกม ได้แก่ <a href=\"https://www.blognone.com/node/125743\">Niantic Spatial Platform</a> และ Visual Positioning System (VPS)</p>\n<p><img alt=\"No Description\" src=\"https://www.blognone.com/sites/default/files/externals/72807076c88625d18a07a17fac29048a.png\" /></p>\n<p>ที่มา - <a href=\"https://nianticlabs.com/news/niantic-next-chapter?hl=en\">Niantics</a>, <a href=\"https://pokemongolive.com/post/moving-to-a-new-home-2025?hl=en\">Pokemon Go</a>, <a href=\"https://www.scopely.com/en/news/a-message-to-the-pokemon-go-pikmin-bloom-and-monster-hunter-now-communities\">Scopely</a></p>\n</div></div></div><div><div>Topics: </div><div><div><a href=\"/topics/niantic-labs\">Niantic Labs</a></div><div><a href=\"/topics/pokemon-go\">Pokemon Go</a></div><div><a href=\"/topics/games\">Games</a></div><div><a href=\"/topics/acquisition\">Acquisition</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fba881151ea6f49935d03c7805e0cbb52bdb925d46b259aff9f9aca17afd1173","category":"Thai"}
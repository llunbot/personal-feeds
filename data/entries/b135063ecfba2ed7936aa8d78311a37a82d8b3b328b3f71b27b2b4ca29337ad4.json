{"title":"ยุโรปเสนอกฎสายชาร์จ USB-C ใช้กับทุกอย่าง, ออกมาตรฐานกลางชาร์จเร็ว ใช้ข้ามค่ายได้","link":"https://www.blognone.com/node/124916","date":1632407451000,"content":"<div><div><div><p>คณะกรรมการยุโรป (European Commission) ซึ่งเทียบได้กับหน่วยงานรัฐบาลของสหภาพยุโรป ออกข้อเสนอเรื่องการบังคับใช้พอร์ต USB-C กับอุปกรณ์อิเล็กทรอนิกส์ทุกประเภท เพื่อลดปริมาณขยะอิเล็กทรอนิกส์</p>\n<p>กฎข้อนี้มีชื่อเรียกว่า Radio Equipment Directive ตอนนี้ยังมีสถานะเป็นข้อเสนอจาก EC ที่ต้องรอไปโหวตรับรองในรัฐสภายุโรปก่อน หากโหวตผ่านแล้วจะมีเวลาเตรียมตัวก่อนบังคับใช้จริงอีก 24 เดือน</p>\n<p>รายละเอียดของกฎมีทั้งหมด 4 ข้อคือ</p>\n<ul>\n<li>ใช้พอร์ต USB-C สำหรับชาร์จอุปกรณ์อิเล็กทรอนิกส์ต่างๆ เช่น สมาร์ทโฟน แท็บเล็ต กล้อง หูฟัง ลำโพงพกพา</li>\n<li>ออกมาตรฐานกลางเรื่องการชาร์จเร็ว เพื่อให้สายชาร์จสามารถใช้ร่วมกันชาร์จเร็วได้</li>\n<li>แยกการขายตัวสินค้าและสายชาร์จ ผู้บริโภคต้องสามารถซื้อสินค้าแบบไม่เอาสายชาร์จได้เสมอ เพื่อลดจำนวนการผลิตสายชาร์จลง</li>\n<li>ผู้ผลิตสินค้าต้องประกาศข้อมูลการชาร์จให้ชัดเจน เช่น กำลังไฟฟ้า การรองรับระบบชาร์จเร็ว เพื่อให้ผู้ซื้อสามารถตัดสินใจได้ว่าต้องซื้อสายชาร์จใหม่ หรือใช้สายชาร์จเดิมที่มีอยู่แล้วได้</li>\n</ul>\n<p>EC บอกว่าก่อนหน้านี้ใช้มาตรการ \"สมัครใจ\" เพื่อรวมสายชาร์จให้เป็นมาตรฐานเดียวกัน ซึ่งก็ได้ผลในระดับหนึ่ง ลดประเภทของสายชาร์จจาก 30 แบบเหลือ 3 แบบ แต่ก็ยังไม่พอ จึงเดินหน้าลดสายชาร์จให้เหลือเพียงแบบเดียวต่อไป</p>\n<p><img src=\"https://www.blognone.com/sites/default/files/externals/12866673e1215147a2026530f9467327.png\" /></p>\n<p><img src=\"https://www.blognone.com/sites/default/files/externals/f486ce8557f6afc48d2d25ceee83645b.png\" /></p>\n<p>ที่มา - <a href=\"https://ec.europa.eu/commission/presscorner/detail/en/ip_21_4613\">European Commission</a></p>\n</div></div></div><div><div>Topics: </div><div><div><a href=\"/topics/european-commission\">European Commission</a></div><div><a href=\"/topics/usb-c\">USB-C</a></div><div><a href=\"/topics/charging\">Charging</a></div><div><a href=\"/topics/standard\">Standard</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b135063ecfba2ed7936aa8d78311a37a82d8b3b328b3f71b27b2b4ca29337ad4","category":"Thai"}
{"title":"ซีอีโอ Reddit บอกไคลเอนต์ภายนอกหาเงินได้หลายล้านดอลลาร์ โดยไม่ต้องจ่ายอะไรเลย","link":"https://www.blognone.com/node/134418","date":1687095176000,"content":"<div><div><div><p>Steve Huffman ซีอีโอ Reddit ให้สัมภาษณ์กับ The Verge ถึง<a href=\"https://www.blognone.com/node/134278\">เหตุการณ์ประท้วงของชุมชนผู้ใช้</a> โดยเขาเปรียบเทียบ Reddit ว่าเป็นเมือง มีประชากรอาศัยอยู่ เมื่อมีความเห็นไม่ตรงกันย่อมมีประท้วงเป็นปกติ เป็นส่วนหนึ่งของประชาธิปไตย ซึ่ง Reddit เจอมาตลอดอยู่แล้ว ไม่มีปัญหากับการประท้วง</p>\n<p>ส่วนประเด็นเรื่อง API นั้น Huffman ยืนยันหนักแน่นว่าต้องทำ เพราะเป็นเหตุผลทางธุรกิจ เนื่องจากไคลเอนต์ภายนอกอย่าง Apollo นั้นไม่เคยต้องเสียค่า API เลย บริษัทกลับต้องเสียเงินเป็น 10 ล้านดอลลาร์เป็นค่าโครงสร้างพื้นฐาน เพื่อให้บริการผู้ใช้งานของ Apollo เป็นหลักล้านคน ในขณะที่ Christian Selig ผู้พัฒนาแอพ Apollo ทำเงินได้หลายล้านดอลลาร์จากการขายแอพตัวนี้ (The Verge สอบถามไปยัง Selig ซึ่งเขาไม่ปฏิเสธตัวเลขผู้ใช้หลักล้านคน)</p>\n<p>Huffman บอกว่า Reddit เรียกนักพัฒนาหลายรายมาคุยกันเป็นส่วนตัวหลายครั้งแล้ว ในแง่หลักการว่าต้องเก็บเงินนั้น เหล่านักพัฒนายอมรับ แต่สิ่งที่ตกลงกันไม่ได้คือเรื่องราคาเท่านั้น (Reddit คิดเงินประมาณ 1 ดอลลาร์ต่อผู้ใช้ต่อเดือน) เมื่อนักพัฒนาบางราย เช่น Apollo, RIF, Sync ตัดสินใจหยุดพัฒนาแอพต่อก็คงไม่มีทางเลือกอื่น โดย Huffman ยังบอกว่าคนเหล่านี้เลิกทำแอพไปแล้วก็ยัง \"รวย\" จากเงินที่ได้ไปมากแล้ว</p>\n<p>Huffman ยืนยันว่าการเปลี่ยนนโยบายคิดเงิน API มีผลเฉพาะไคลเอนต์เชิงพาณิชย์เท่านั้น ไม่ส่งผลกระทบต่อเครื่องมือ mod ที่ใช้ดูแลชุมชน และไคลเอนต์สำหรับผู้พิการ (RedReader, Dystopia, Luna) ที่ตกลงสัญญากันเรียบร้อยแล้ว ยังสามารถเข้าถึง API ได้ต่อไป</p>\n<p>อีกประเด็นที่ Huffman ยกมาเทียบคือไม่มีบริษัทไอทีรายใดยอมปล่อยข้อมูลให้คนอื่นใช้งาน แล้วแปะโฆษณาของตัวเอง กูเกิลไม่ทำแบบนี้ แอปเปิลไม่ยอมให้มีร้านขายแอพมาแข่งบนแพลตฟอร์ม ในขณะที่ Apollo ใช้ข้อมูลจาก Reddit และใช้โลโก้ของ Reddit โดยไม่จ่ายเงินเลย ได้เงินมาเท่าไรเข้าตัว Selig 100% ไม่ต้องแบ่งใคร</p>\n<p>Huffman บอกว่าเจตนาของ Reddit คือเปิด API ให้ชุมชนสร้างเครื่องมือและบ็อต ไม่ได้ตั้งใจให้สร้างไคลเอนต์ ซึ่งเขายอมรับว่าพลาดเองที่ปล่อยให้มีไคลเอนต์ภายนอกมาได้นานขนาดนี้ และเขาบอกว่า Reddit ใจดีมากแล้วที่เปิดให้ใช้ API ต่อโดยขอคิดเงินเพิ่ม ในขณะที่โซเชียลตัวอื่นอย่าง Facebook, Twitter, Snapchat นั้นแบนทั้งหมด</p>\n<p>ส่วนผู้ใช้งานบนไคลเอนต์เหล่านี้ที่ไม่พอใจ และประกาศเลิกใช้ Reddit ไปเลยคงทำอะไรไม่ได้ เพราะผู้ใช้คนอื่นสร้างมูลค่าให้ Reddit ผ่านโฆษณาหรือจ่ายแพ็กเกจพรีเมียม แต่ผู้ใช้ไคลเอนต์เหล่านี้ไม่ต้องการจ่ายอะไรให้ Reddit เลย คุ้นเคยกับการใช้ของฟรีมาตลอด พอไม่ฟรีแล้วก็โกรธ</p>\n<p>ที่มา - <a href=\"https://www.theverge.com/2023/6/15/23762868/reddit-ceo-steve-huffman-interview\">Reddit</a></p>\n</div></div></div><div><div>Topics: </div><div><div><a href=\"/topics/reddit\">Reddit</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"04a6a0822d418dc17f8fc77a07dc90eeb1efc7ff392581fc1eec51cc1dfc3790","category":"Thai"}
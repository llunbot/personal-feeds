{"title":"Bloomberg เผย Apple เร่งสปีดโครงการรถยนต์ไร้คนขับ ต้องการเปิดตัวปี 2025","link":"https://www.blognone.com/node/125919","date":1637336580000,"content":"<div><div><div><p>เป็นข่าวอีกครั้งเกี่ยวกับโครงการพัฒนารถยนต์ของแอปเปิล โดย Mark Gurman แห่ง Bloomberg เจ้าเก่า อ้างแหล่งข่าวที่เกี่ยวข้อง ว่าตอนนี้แอปเปิลขยับแผนมาพัฒนารถยนต์ไร้คนขับเต็มรูปแบบแล้ว ซึ่งช่วงที่ผ่านมา รายงานบอกว่าแอปเปิลเปลี่ยนมาเน้นการทำฟีเจอร์ในรถยนต์เท่านั้น</p>\n<p>Kevin Lynch หัวหน้าทีม watchOS จะเป็นหัวหน้าโครงการพัฒนารถยนต์ไร้คนขับ ตามที่เคย<a href=\"https://www.blognone.com/node/124670\">มีข่าวก่อนหน้า</a></p>\n<p>ตามแผนงานนั้น แอปเปิลต้องการเร่งเปิดตัวรถยนต์ให้ได้เร็วที่สุดใน 5-7 ปี โดยตอนนี้กำหนดเป้าหมายเบื้องต้นที่เร็วมากกว่านั้นอีก คือปี 2025 โดยส่วนที่ท้าทายคือการพัฒนาระบบไร้คนขับ ขณะที่ส่วนประมวลผลหลักนั้นมีความคืบหน้ามาก นอกจากนี้แอปเปิลยังมีร่างแบบห้องโดยสาร โดยมีห้องโดยสารที่เก้าอี้เป็นแบบเลาจน์ ระบบความบันเทิงจอสัมผัส ตัดพวงมาลัยออกไป แต่ก็ยังไม่มีข้อสรุปว่าระบบควบคุมฉุกเฉินจะทำงานอย่างไร</p>\n<p>ที่มา: <a href=\"https://www.bloomberg.com/news/articles/2021-11-18/apple-accelerates-work-on-car-aims-for-fully-autonomous-vehicle\">Bloomberg</a></p>\n<p><img src=\"https://www.blognone.com/sites/default/files/externals/6df204e129ae6193036b99523954f1d1.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/self-driving-car\">Self-Driving Car</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bfee70db796fd75e21f63b89fe2fe3d7f541ce2af484b84b2fc1e523304539f2","category":"Thai"}
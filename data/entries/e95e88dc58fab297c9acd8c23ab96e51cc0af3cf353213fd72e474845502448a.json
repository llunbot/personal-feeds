{"title":"Tesla เตรียมย้ายสำนักงานใหญ่จาก California ไป Texas","link":"https://www.blognone.com/node/125163","date":1633648690000,"content":"<div><div><div><p>ในงานประชุมผู้ถือหุ้น Tesla วันนี้ Elon Musk ประกาศว่า Tesla จะย้ายสำนักงานใหญ่จาก California ไป Texas</p>\n<p>ก่อนหน้านี้ ช่วงแรกของการระบาดของโควิด-19 Elon ได้แสดงความไม่พอใจที่ทางการ California สั่งปิดโรงงานและไม่ยอมให้กลับมาเดินสายการผลิตต่อสักที ทำให้ Tesla ประกาศสร้างโรงงาน Gigafactory 5 ที่เมือง Austin รัฐ Texas รวมถึงตัว Elon เองก็ขายบ้านใน California แล้วย้ายไปอยู่ Texas ด้วย</p>\n<p>ล่าสุดเขาประกาศว่า Tesla จะย้ายสำนักงานใหญ่ไปอยู่เมือง Austin รัฐ Texas อย่างเป็นทางการ พร้อมชี้ว่าพนักงานของ Tesla เองก็ซื้อบ้านใน California ได้ลำบาก รวมถึง Tesla จะแข่งขันได้ดีขึ้นด้วย อย่างไรก็ตาม โรงงานที่ California จะยังผลิตรถยนต์ต่อไป โดย Tesla เล็งว่าจะขยายการผลิตเพิ่มอีก 50%</p>\n<p><img src=\"https://www.blognone.com/sites/default/files/externals/674a7ad4666c4449b76c73c7287979ba.jpg\" /></p>\n<p>Elon ไม่ได้พูดถึงเรื่องการเมืองที่ California ตรงๆ เพียงแต่ระบุว่า Tesla ทำเท่าที่ทำได้แล้วในพื้นที่ Bay Area</p>\n<p>ผู้อ่านหลายคนคงทราบว่าโรงประกอบและทดสอบจรวดของ SpaceX ก็อยู่ที่รัฐ Texas เช่นกัน (พื้นที่ Boca Chica) แต่การย้าย Tesla มา Texas ก็ไม่ได้ใกล้กันนัก เพราะทั้งสองที่ยังอยู่ห่างกันถึงเกือบ 600 กิโลเมตร</p>\n<p>ที่มา - <a href=\"https://electrek.co/2021/10/07/tesla-tsla-moving-headquarters-texas-elon-musk/\">Electrek</a><br />\n<em>ภาพโดย Tesla</em></p>\n</div></div></div><div><div>Topics: </div><div><div><a href=\"/topics/tesla-motors\">Tesla Motors</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e95e88dc58fab297c9acd8c23ab96e51cc0af3cf353213fd72e474845502448a","category":"Thai"}
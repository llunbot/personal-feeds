{"title":"Imagine Thailand","link":"https://markpeak.net/imagine-thailand/","date":1747299494000,"content":"<p>ในรอบ 2-3 สัปดาห์ที่ผ่านมา คำว่า failed state หรือรัฐล้มเหลวกลายเป็นหัวข้อสนทนาของสังคม จากวิกฤตศรัทธาต่อ “ระบบรัฐไทย” (ที่ความหมายกว้างกว่า “รัฐบาล”) จากหลายเหตุการณ์ต่อเนื่องกัน</p>\n<p>หลังจากนั้นมีบทสนทนาที่น่าสนใจ (ในเชิงวิชาการ) ต่อเนื่องขึ้นมา จึงอยากมา recap ไว้สักหน่อย</p>\n<p>เริ่มจาก ดร.พิพัฒน์ เหลืองนฤมิตชัย <a href=\"https://www.facebook.com/share/p/194Yz2YY2q/\">จุดประเด็น</a>หนังสือ Why Nations Fail (2012) ของ Acemoglu &amp; Robinson ว่าประเทศไทยกำลังมุ่งไปในแนวทางนี้หรือไม่</p>\n<p>ต่อมาพี่ยุ้ย สฤณี <a href=\"https://www.facebook.com/share/p/16L49gm3rE/\">เขียนถึงหนังสือฉบับต่อมา</a>ของผู้เขียนชุดเดิมคือ The Narrow Corridor (2019) ที่พยายามหาวิธีพาประเทศให้พ้นกับดักของ Failed State โดยบอกว่ามันมีเส้นทางแคบๆ (narrow corridor ตามชื่อหนังสือ) ของประเทศที่เจริญแล้ว</p>\n<p>จากนั้น <a href=\"https://www.bbc.com/thai/articles/cq85vll0pzyo\">BBC Thai สัมภาษณ์ James Robinson</a> หนึ่งในผู้เขียนหนังสือ ถึงมุมมองต่อสถานการณ์ของประเทศไทยในปัจจุบัน ซึ่งดีมาก ขอแนะนำให้อ่านกัน</p>\n<div>\n\t\t\t<div>\n\t\t\t\t<a href=\"https://www.bbc.com/thai/articles/cq85vll0pzyo\">\n\t\t\t\t\t<img src=\"https://ichef.bbci.co.uk/news/1024/branded_thai/4f82/live/e9151e50-308e-11f0-8519-3b5a01ebe413.jpg\" alt=\"ไทยเป็น &quot;รัฐล้มเหลว&quot; แล้วหรือไม่ ฟังมุมมองจากผู้เขียน Why Nations Fail - BBC News ไทย\" />\t\t\t\t</a>\n\t\t</div>\n\t\n\t<div>\n\t\t<a href=\"https://www.bbc.com/thai/articles/cq85vll0pzyo\">\n\t\t\tไทยเป็น \"รัฐล้มเหลว\" แล้วหรือไม่ ฟังมุมมองจากผู้เขียน Why Nations Fail - BBC News ไทย\t\t</a>\n\t</div>\n\t<div>\n\t\t<a href=\"https://www.bbc.com/thai/articles/cq85vll0pzyo\">\n\t\t\t<p>บีบีซีไทย สนทนากับ ศ.เจมส์ โรบินสัน เจ้าของรางวัลโนเบลสาขาเศรษฐศาสตร์ ผู้ร่วมเขียนหนังสือ Why Nations Fail ให้มาวิเคราะห์สถานการณ์ของประเทศไทย ภายใต้คำถามสำคัญว่า ไทยเป็น \"รัฐล้มเหลว\" แล้วหรือไม่ และกำลังเดินสู่ทางตันหรือยังมีโอกาสพลิกเกม</p>\n\t\t</a>\n\t</div>\n\t<div>\n\t\t<img src=\"https://static.files.bbci.co.uk/ws/simorgh-assets/public/thai/images/icons/icon-72x72.png\" alt=\"BBC News ไทย\" />\t\tBBC News ไทย\t</div>\n</div>\n<p>ในบทสัมภาษณ์ Robinson พูดถึงหลายประเด็น แต่ผมคิดว่าประเด็นสำคัญที่สุดคือ “จินตนาการ” ร่วมกันของคนในชาติว่าประเทศควรเป็นอย่างไร ซึ่งจะนำไปสู่แนวคิด “Broad Coalition” แนวร่วมกว้างที่ช่วยกันผลักดันประเทศไปยังทิศทางนั้น</p>\n<p>อ่านจบแล้วยังไม่ทันคิดต่อดี ตื่นเช้ามาก็เจอ อ.วีระยุทธ กาญจน์ชูฉัตร <a href=\"https://www.facebook.com/share/p/1BX8FdL8us/\">โพสต์ความเห็น</a>ไว้เรียบร้อยแล้ว</p>\n<p>ข้อเสนอของ อ.วีระยุทธ มี 3 ข้อ</p>\n<ol>\n<li>โค้งสุดท้ายสู่ High income คือประชาธิปไตย ไม่ใช่เผด็จการ</li>\n<li>“จินตนาการ” ว่าประเทศไทยควรเป็น ญี่ปุ่นที่จัดจ้าน เกาหลีที่เท่าเทียม สิงคโปร์ที่สนุก</li>\n<li>ระบบอุปถัมภ์จะเป็นแกนกลางของสังคมไทยจริงหรือ</li>\n</ol>\n<p>ผมคิดว่าข้อ 1 และ 3 ชัดเจนในตัวเองอยู่แล้ว คงไม่ต้องถกเถียงกันเยอะ</p>\n<p>อันที่น่าสนใจถกเถียงต่อคือข้อ 2. ว่า ณ เวลานี้ เรามี “จินตนาการร่วม” ของสังคมหรือยังว่าอยากเห็นประเทศไทยไปในทางใด</p>\n<p>การมีประชาธิปไตย นิติรัฐ-นิติธรรม เป็นเงื่อนไขพื้นฐาน (necessary condition) ที่ต้องมีอยู่แล้ว แต่อย่างที่ Robinson ตั้งข้อท้าทายเอาไว้ว่า สิ่งที่เป็นโมเดลเฉพาะของไทย ต่างจากประเทศอื่นๆ นั้นคืออะไร</p>\n<p>พอมีคำว่า “จินตนาการ” อยู่ด้วย เลยพลอยนึกถึงแนวคิด Imagined Communities ของ Ben Anderson ที่อธิบายว่า “ชาติ” เป็นแนวคิดสมัยใหม่ ที่เกิดขึ้นในยุคมีสื่อสิ่งพิมพ์เผยแพร่ในวงกว้าง ทำให้คนที่ไม่เคยรู้จักกันสามารถ “จินตนาการ” ถึงชาติแบบเดียวกันได้ (<a href=\"https://markpeak.net/imagined-communities/\">เคยเขียนถึงเรื่องนี้ไว้</a>)</p>\n<p>Ben Anderson เขียนเรื่อง Imagined Communities ในปี 1983 ซึ่งนานมากแล้ว คำถามสำคัญต่อมาคือ ถ้าเราต้องมาจินตนาการความฝันของชาติกันใหม่ในยุค TikTok และ ChatGPT มันควรหน้าตาออกมาเป็นอย่างไร ที่เป็นไปได้จริง (อิงอยู่บนรากเหง้า/สินทรัพย์ที่มี) และเป็นเส้นทางที่นำไปสู่ความเจริญก้าวหน้า (ไม่ใช่จินตนาการย้อนยุค ถอยหลังกลับไปสู่อดีตที่แย่กว่า)</p>\n<p>อ.วีระยุทธ จินตนาการถึง “ญี่ปุ่นที่จัดจ้าน เกาหลีที่เท่าเทียม สิงคโปร์ที่สนุก” (Spicy Japan, Equitable Korea, Lively Singapore)</p>\n<p>ถ้าลองดู keyword สำคัญ มี 2 กลุ่มคือ “จัดจ้าน/สนุก” และ “เท่าเทียม/ไม่เหลื่อมล้ำ”</p>\n<p>เรื่องความเท่าเทียมนั้น ผมคิดว่าเราสามารถเสนอ “ชาตินิยมที่ไม่ทิ้งใครไว้ข้างหลัง” ได้</p>\n<p>เมื่อพูดถึงคำว่า “ชาตินิยม” คนมักนึกถึงแนวคิดของฝ่ายขวา เชิดชูความเป็นชาติผ่านสถาบันแบบดั้งเดิม (เช่น ชาติพันธุ์/ศาสนา อย่าง MAGA Movement) และมักเป็นที่รังเกียจของฝ่ายซ้ายเสรีนิยม-หัวก้าวหน้าที่ยึดหลักความเท่าเทียมเป็นที่ตั้ง</p>\n<p>แต่ผมคิดว่าเราสามารถสร้างชาตินิยมที่ทุกคนภูมิใจร่วมกัน ไม่กีดกันใครออกไปได้ (ข้อเสนอนี้อยู่ในหนังสือ Why Nationalism ของ Yael Tamir นักการเมืองอิสราเอลฝ่ายก้าวหน้า) ตัวอย่างที่ชัดเจนของวิธีการนี้คือ “We choose to go to the Moon” ของ JFK ที่รวมใจคนอเมริกันไปดวงจันทร์ได้ โดยไม่ต้องกีดกันคนดำ ผู้หญิง เกย์ ผู้อพยพ ออกไปจากสมการ</p>\n<p>ส่วนประเด็นเรื่องความจัดจ้าน/สนุก อันนี้ทุกคนน่าจะเห็นตรงกันหมดว่าเป็นคุณสมบัติสำคัญของคนไทย และตรงกับนโยบายของรัฐบาลปัจจุบันเรื่อง soft power ด้วย (แม้คำเรียกเป็นคนละคำ แต่เป็นเรื่องเดียวกัน) เพียงแต่เราจะนิยามความจัดจ้าน/สนุกในศตวรรษใหม่อย่างไรกันดี</p>\n<p>ผมยังคิดเรื่องนี้ได้ไม่ตกผลึกนัก แต่ก็นึกไปถึง<a href=\"https://en.wikipedia.org/wiki/Cool_Britannia\">กระแส Cool Britannia</a> ของอังกฤษยุค 90s ช่วงรัฐบาล Tony Blair ยุคนั้นเรามี Spice Girls หรือวง Britpop ชื่อดังหลายวง มีการเล่นกับความเป็นชาติ (Spice Girls ใส่ชุดลายธง Union Jack) และมีเซนส์ของการมองโลกในแง่บวก เห็นโอกาสใหม่ๆ (optimism) หลังความเครียดและปั่นป่วนของอังกฤษในยุค 70-80s</p>\n<p>Cool Britannia เป็นกระแสที่เกิดขึ้นเองแบบ organic ส่วนหนึ่ง (น่าไปศึกษาต่อในรายละเอียดว่ามันเกิดขึ้นได้อย่างไร) และรัฐช่วยสร้างต่ออีกส่วนหนึ่ง ตรงนี้น่าตั้งคำถามต่อว่าถ้าเราอยากสร้างจินตนาการของประเทศไทยในอนาคต กระบวนการของมันควรเป็นเช่นไร</p>\n<p>แต่ถ้าเทียบกัน 2 เรื่อง ระหว่าง “ความสนุก/จัดจ้าน” กับ “ความเท่าเทียม” ผมคิดว่าความสนุกนี่คนไทยไม่เป็นรองใครอยู่แล้ว เกิดขึ้นได้เองตามธรรมชาติ ส่วนประเด็นเรื่องความเท่าเทียม ความเหลื่อมล้ำ ความยุติธรรม ที่เป็นปัญหาเรื้อรังของประเทศไทยมายาวนาน มันต้องใช้ “ความตั้งใจสร้าง” อย่างมาก ซึ่งไม่มีทางลัดใดๆ เพราะสังคมต้องมีฉันทามติร่วมกันเท่านั้นเลย</p>The post <a href=\"https://markpeak.net/imagine-thailand/\">Imagine Thailand</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"b6785cf3ed183a33bcd426821169db41da0c84a50a67d74c14b408717ac13afa","category":"Thai"}
{"title":"Apple มีมูลค่ากิจการแซง Microsoft อีกครั้ง ในช่วงเวลาซื้อขายตลาดหุ้นเมื่อคืนนี้","link":"https://www.blognone.com/node/140346","date":1718235376000,"content":"<div><div><div><p>ราคาหุ้นของแอปเปิลยังคงปรับเพิ่มขึ้นต่อ หลังจากเมื่อวันก่อน<a href=\"https://www.blognone.com/node/140316\">ทำสถิติราคาสูงสุดใหม่</a> โดยเมื่อคืนนี้ในระหว่างเวลาการซื้อขายของตลาดหุ้นสหรัฐ มูลค่ากิจการตามราคาหุ้นของแอปเปิลหรือ Market Cap. ได้แซงไมโครซอฟท์ ซึ่งเป็นบริษัทมูลค่าสูงสุดในโลกอีกครั้ง โดยมูลค่ากิจการของแอปเปิลอยู่ที่ 3.3 ล้านล้านดอลลาร์ และไมโครซอฟท์อยู่ที่ 3.2 ล้านล้านดอลลาร์</p>\n<p>อย่างไรก็ตามหลังปิดตลาดหุ้น ไมโครซอฟท์ก็กลับมามีมูลค่ากิจการสูงกว่าแอปเปิล โดยไมโครซอฟท์มีมูลค่ากิจการ 3.278 ล้านล้านดอลลาร์ ส่วนแอปเปิลมีมูลค่ากิจการ 3.267 ล้านล้านดอลลาร์</p>\n<p>นักวิเคราะห์หลายแห่งมีมุมมองบวกต่อแอปเปิลด้วยเหตุผลคล้ายกัน นั่นคือฟีเจอร์ด้าน AI หรือ Apple Intelligence ที่เปิดตัว น่าจะจูงใจให้คนอยากอัปเกรด iPhone รุ่นใหม่มากขึ้น เนื่องจากฟีเจอร์นี้ถูกจำกัดไว้เฉพาะ iPhone รุ่นใหม่ล่าสุดเท่านั้น อย่างไรก็ตาม ไมโครซอฟท์ก็เป็นบริษัทที่ได้ประโยชน์ทางอ้อมจาก Apple Intelligence เช่นกัน เพราะส่วนหนึ่งของบริการนี้เชื่อมต่อกับ OpenAI ที่ไมโครซอฟท์เป็นผู้ลงทุนหลักนั่นเอง</p>\n<p>ที่มา: <a href=\"https://www.cnbc.com/2024/06/12/apple-aapl-most-valuable-company-in-world.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/92df2c9349c529c8775137822b9659d1.jpeg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/microsoft\">Microsoft</a></div><div><a href=\"/topics/stock\">Stock</a></div><div><a href=\"/topics/market-capitalization\">Market Capitalization</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0e88aedf287eaa72b0c7311efacba138ef1d24c9d6759ccf9812afabf9552d7e","category":"Thai"}
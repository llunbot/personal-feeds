{"title":"กูเกิลโชว์ Pixel 6a ตกในหิมะ อยู่กลางแจ้งมา 6 เดือน ยังใช้งานได้ บอกทดสอบมาดี","link":"https://www.blognone.com/node/144319","date":1737895391000,"content":"<div><div><div><p>บล็อกอย่างเป็นทางการของกูเกิล เล่าเรื่องของชายคนหนึ่งชื่อ Andrew Prag ไปเล่นสกีที่ฝรั่งเศส แล้วทำ Pixel 6a ตกไปในหิมะกลางภูเขา ตอนนั้นเขาไม่สามารถค้นหาเครื่องที่ทำหล่นหายได้เพราะหิมะตกหนัก</p>\n<p>หลังจากนั้น 6 เดือน เขากลับไปที่จุดเดิมอีกครั้ง และในที่สุดก็ค้นพบ Pixel 6a อยู่ในกอหญ้า ตัวเครื่องเต็มไปด้วยโคลน หลังทำความสะอาดเครื่องเล็กน้อย เขาเสียบปลั๊ก เปิดเครื่อง และมันทำงานได้ปกติ เหมือนมือถือที่ถูกเก็บอยู่ในลิ้นชักตลอดเวลา ไม่ใช่มือถือที่ผ่านศึกกับหิมะ ฝน และโคลนมา 6 เดือน</p>\n<p>Ajay Kamath หัวหน้าทีม Product Integrity Engineering ที่รับผิดชอบเรื่องความทนทานของฮาร์ดแวร์ เล่าว่ากูเกิลออกแบบการทดสอบฮาร์ดแวร์ในสถานการณ์ต่างๆ ที่พบได้ในชีวิตประจำวัน เช่น มีแขนกลที่หยิบแท็บเล็ตเข้าออกเป้สะพายหลังซ้ำไปซ้ำมา, การทดสอบทำตกที่ความสูงระดับต่ำ แต่ทำซ้ำไปเรื่อยๆ เพื่อดูว่าจะแตกเมื่อไร, มีมอเตอร์เขย่ามือถือไปเรื่อยๆ เพื่อดูว่าพังเมื่อไรเช่นกัน กระบวนการเหล่านี้เรียกว่า Design Failure Mode and Effects Analysis (DFMEA) ไม่ได้ทดสอบว่าพังเมื่อไร แต่ทดสอบเพื่อดูว่าพังอย่างไร เพื่อจะหาวิธีออกแบบมาป้องกันจุดอ่อนได้</p>\n<p>Kamath บอกว่าเขาไม่สามารถการันตีได้ ว่าหากเกิดเหตุการณ์ทำ Pixel ตกในหิมะ แล้วมันจะรอดได้ทุกครั้งไป แต่ในกรณีที่รอด เขาก็ไม่แปลกใจว่าทำไมถึงรอดได้ เพราะ Pixel ถูกทดสอบการทำงานในอุณหภูมิต่ำสุด -30 องศา ไปจนถึงร้อนที่สุด 75 องศา บวกกับตัวเครื่องผ่านมาตรฐานกันน้ำกันฝุ่น ชิ้นส่วนสำคัญๆ ถูกห่อหุ้มเอาไว้ การถูกฝังในหิมะช่วยให้เครื่องปลอดภัยจากสิ่งอื่นๆ รอบข้าง และวงจรชาร์จถูกปิดการทำงานเพื่อประหยัดแบตเตอรี่ด้วย</p>\n<p>ที่มา - <a href=\"https://blog.google/products/pixel/google-snow-device-testing/\">Google</a></p>\n<p><img alt=\"No Description\" src=\"https://www.blognone.com/sites/default/files/externals/ea8013c93a47d015be0522b7c783283d.jpeg\" /></p>\n</div></div></div><div><div>Topics: </div><div><div><a href=\"/topics/google-pixel-6\">Google Pixel 6</a></div><div><a href=\"/topics/hardware\">Hardware</a></div><div><a href=\"/topics/google-pixel\">Google Pixel</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"77296c9ab14260bb6247f07e769ce18a8d6c4f82d483fe0a271688dfa6cd5484","category":"Thai"}
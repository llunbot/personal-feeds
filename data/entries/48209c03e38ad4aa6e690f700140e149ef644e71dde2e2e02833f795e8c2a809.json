{"title":"Apple Intelligence เพิ่มเติมภาษาที่จะรองรับในปีหน้า มีเยอรมัน, อิตาลี, เกาหลี, เวียดนาม แต่ยังไม่ระบุภาษาไทย","link":"https://www.blognone.com/node/142074","date":1726703885000,"content":"<div><div><div><p>แอปเปิลให้รายละเอียดเพิ่มเติม ของแผนการรองรับฟีเจอร์ปัญญาประดิษฐ์ Apple Intelligence เพิ่มเติมในภาษาอื่น ซึ่งแอปเปิลให้ข้อมูลก่อนหน้านี้คือ ภาษาอังกฤษแบบอเมริกัน จะได้ใช้งานช่วงเดือนตุลาคมใน iOS 18.1, iPadOS 18.1 และ macOS Sequoia 15.1 ส่วนภาษาอังกฤษแบบออสเตรเลีย, แคนาดา, นิวซีแลนด์, แอฟริกาใต้ และสหราชอาณาจักร ได้ใช้งานในเดือนธันวาคม</p>\n<p>ภาษาอื่นซึ่งแอปเปิลให้ช่วงเวลากว้าง ๆ ว่าจะใช้งานได้ในปีหน้า ตอนแรกบอกว่ามีภาษาจีน, ภาษาฝรั่งเศส, ภาษาญี่ปุ่น และภาษาสเปน แต่ล่าสุดแอปเปิลเพิ่มเติมภาษาอื่นเพิ่มในรายชื่อกลุ่มปีหน้าดังนี้ได้แก่ ภาษาอังกฤษ (อินเดีย), ภาษาอังกฤษ (สิงคโปร์), ภาษาเยอรมัน, ภาษาอิตาลี, ภาษาเกาหลี, ภาษาโปรตุเกส, ภาษาเวียดนาม และ<strong>ภาษาอื่น ๆ</strong> ซึ่งยังไม่ได้ระบุชื่อภาษาไทยตอนนี้</p>\n<p>แอปเปิลยังให้ข้อมูลเพิ่มเติมของการใช้งาน Apple Intelligence ในกลุ่มผู้ใช้งานเครื่องของประเทศสหภาพยุโรปหรือ EU ว่าจะใช้งานไม่ได้เมื่ออยู่ในประเทศ แต่เมื่อออกนอกพื้นที่ EU จะใช้งานได้หากภาษาที่ตั้งไว้รองรับ ส่วนผู้ใช้งานเครื่องของจีนจะใช้งาน Apple Intelligence ไม่ได้เลยไม่ว่าจะอยู่ในจีนหรือเดินทางออกนอกประเทศ ทั้งนี้แอปเปิลบอกว่าหากมีการเปลี่ยนแปลง เครื่องที่รองรับ Apple Intelligence จะรองรับการใช้งานได้ทันทีตามเงื่อนไข</p>\n<p>ที่มา: <a href=\"https://support.apple.com/en-us/121115\">แอปเปิล</a> ผ่าน <a href=\"https://www.theverge.com/2024/9/18/24247839/apple-intelligence-language-support-german-italian\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/429c4a9536a69c575980344581ecb4ac.jpg\" /></p>\n</div></div></div><div><div>Topics: </div><div><div><a href=\"/topics/apple-intelligence\">Apple Intelligence</a></div><div><a href=\"/topics/apple\">Apple</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"48209c03e38ad4aa6e690f700140e149ef644e71dde2e2e02833f795e8c2a809","category":"Thai"}
{"title":"Samsung เปิดตัวเซนเซอร์กล้องตระกูล ISOCELL ใหม่ 3 รุ่นได้แก่ JN5, HP9 และ GNJ","link":"https://www.blognone.com/node/140619","date":1719466253000,"content":"<div><div><div><p>Samsung เปิดตัวเซนเซอร์กล้องตระกูล ISOCELL ใหม่ 3 ตัวได้แก่ JN5, HP9 และ GNJ เซนเซอร์ทั้ง 3 ตัวไม่ใช่เซนเซอร์สำหรับกล้องหลักบนสมาร์ทโฟน แต่เป็นกล้องรองอย่างเทเลโฟโต้และอัลตร้าไวด์มีรายละเอียดคร่าว ๆ ดังนี้</p>\n<p><strong>ISOCELL GNJ</strong> เป็นเซนเซอร์ความละเอียด 50MP พร้อมพิกเซลขนาด 1µm มีขนาดอยู่ที่ 1/1.57 นิ้ว มีออโต้โฟกัสแบบ Dual Pixel ทำให้โฟกัสได้เร็วแม้จะอยู่ในสภาพแสงน้อย นอกจากนี้ยังมีฟังก์ชันการซูมในเซนเซอร์เพื่อให้การซูมที่เปลี่ยนผ่านจากเลนส์อื่นดูเนียนตาขึ้นโดยไม่สูญเสียคุณภาพของภาพมากนัก</p>\n<p>มีการปรับปรุงชั้นป้องกันการหักเหของแสงและไมโครเลนส์เพื่อเพิ่มคุณภาพการรวบรวมแสงและลดการสะท้อนทำให้บริเวณที่มืดจะไม่สว่างเกินที่ควรจะเป็นให้ภาพที่ดูเป็นธรรมชาติ นอกจากนี้ยังใช้วัสดุใหม่ที่เรียกว่าซิลิคอนออกไซด์ (silicon oxide) ซึ่งเป็นการอัปเกรดจากโพลีซิลิคอน (polysilicon) ช่วยลดสัญญาณรบกวนต่าง ๆ GNJ จะใช้พลังงานน้อยลง 29% เมื่ออยู่ในโหมดพรีวิว และใช้พลังงานน้อยลง 34% ขณะถ่ายวิดีโอ 4K 60fps</p>\n<p><strong>ISOCELL HP9</strong> เป็นเซนเซอร์ความละเอียด 200MP มีขนาดอยู่ที่ 1/1.4 นิ้ว และพิกเซล 0.56µm มีความไวแสงสูงขึ้น 12% และประสิทธิภาพออโต้โฟกัสดีขึ้น 10% เมื่อเทียบกับ ISOCELL HP3 เป็นได้ทั้งกล้องหลักและกล้องเทเลโฟโต้ และถูกใช้เป็นกล้องเทเลโฟโต้ของ Vivo X100 Ultra แล้ว</p>\n<p>HP9 ใช้ไมโครเลนส์ที่มีการหักเหแสงสูงร่วมกับวัสดุใหม่เพื่อรวมแสงได้อย่างมีประสิทธิภาพมากขึ้น และส่งไปยังฟิลเตอร์สี RGB ได้แม่นยำยิ่งขึ้น ทำให้ภาพมีสีที่เที่ยงตรงมากขึ้น มี Binning Pixel แบบ 4×4 ทำงานได้ดีแม้ในสภาพแสงน้อย แถมยังสามารถเบลอพื้นหลังได้เนียนเหมือนจริงขึ้น มีโหมดซูมในเซนเซอร์แบบ 2x และ 4x และสามารถซูมได้สูงสุดถึง 12x เมื่อจับคู่กับเลนส์ซูม 3x</p>\n<p><strong>ISO CELL JN5</strong> เป็นเซนเซอร์ความละเอียด 50MP ขนาด 1/2.76 นิ้ว ใช้เทคโนโลยี Dual Vertical Transfer Gate (Dual VTG) เพื่อเพิ่มการถ่ายโอนประจุภายในพิกเซล ช่วยลดสัญญาณรบกวนในสภาพแสงน้อย นอกจากนี้ยังมีคุณสมบัติ Super Quad Phase Detection (Super QPD) สำหรับออโต้โฟกัส ปรับปรุงไดนามิกของสีและการถ่ายภาพ HDR โดยใช้ Dual Slope Gain (DSG) ขยายแสงอนาล็อกออกเป็น 2 สัญญาณแล้วแปลงเป็นข้อมูลดิจิทัล จากนั้นจึงรวมสัญญาณเพื่อขยายช่วงของสีให้กว้างขึ้น</p>\n<p>JN5 มีอัลกอริธึมการแก้ไขภาพด้วยฮาร์ดแวร์เพื่อปรับปรุงความเร็วในการจับภาพและการแสดงตัวอย่างภาพ มีการซูมแบบเรียลไทม์ ด้วยความที่เป็นเซนเซอร์ขนาดเล็ก จึงสามารถใช้เป็นกล้องหน้า, เทเลโฟโต้ หรือกล้องอัลตร้าไวด์ได้</p>\n<p><img alt=\"No Description\" src=\"https://www.blognone.com/sites/default/files/externals/a4d0990a37f8277fba97114838c60d3e.png\" /></p>\n<p>ที่มา - <a href=\"https://www.sammobile.com/news/samsung-50mp-isocell-gnj-jn5-200mp-isocell-hp9-camera-sensors-launched/\">Sammobile</a></p>\n</div></div></div><div><div>Topics: </div><div><div><a href=\"/topics/samsung\">Samsung</a></div><div><a href=\"/topics/isocell\">ISOCELL</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"740cdbb7b4aa1ff0a080ecde2538ce772d458a48922631d605a42a176dc3eea5","category":"Thai"}
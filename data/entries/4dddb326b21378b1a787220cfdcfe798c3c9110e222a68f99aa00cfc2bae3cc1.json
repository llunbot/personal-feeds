{"title":"Microsoft รายงานผลประกอบการ เติบโตแข็งแกร่งจากบริการคลาวด์","link":"https://www.blognone.com/node/142860","date":1730332259000,"content":"<div><div><div><p>ไมโครซอฟท์รายงานผลประกอบการของไตรมาสเดือนกันยายนปี 2024 มีรายได้รวมตามบัญชี GAAP ที่ 65,585 ล้านดอลลาร์ เพิ่มขึ้น 16% เมื่อเทียบกับช่วงเดียวกันในปีก่อน มีกำไรสุทธิ 24,667 ล้านดอลลาร์</p>\n<p>Amy Hood ซีเอฟโอไมโครซอฟท์กล่าวว่า ผลการดำเนินงานที่แข็งแกร่งจากฝ่ายขายและพาร์ตเนอร์ของไมโครซอฟท์ ทำให้บริษัทเริ่มต้นไตรมาสแรกของปีการเงินด้วยรายได้ส่วน Microsoft Cloud 3.89 หมื่นล้านดอลลาร์ เพิ่มขึ้น 22% จากปีก่อน</p>\n<p>กลุ่มธุรกิจ Productivity and Business Processes รายได้เพิ่มขึ้น 12% เป็น 28,317 ล้านดอลลาร์, Microsoft 365 Commercial รายได้เพิ่มขึ้น 13%, Microsoft 365 Consumer เพิ่มขึ้น 5%, LinkedIn เพิ่มขึ้น 10% และ Dynamics เพิ่มขึ้น 14%</p>\n<p>กลุ่มธุรกิจ Intelligent Cloud รายได้ 24,092 ล้านดอลลาร์ เพิ่มขึ้น 20% เฉพาะ Azure และบริการคลาวด์เพิ่มขึ้น 33% และกลุ่มธุรกิจ More Personal Computing รายได้ 13,176 ล้านดอลลาร์ กลุ่ม Xbox เพิ่มขึ้น 61% เป็นผลจากการซื้อกิจการ Activision ส่วน Windows OEM และฮาร์ดแวร์ รายได้เพิ่มขึ้น 2%</p>\n<p>Satya Nadella กล่าวในช่วงแถลงผลประกอบการกับนักวิเคราะห์ ว่าตอนนี้บริษัทมีปัญหาการรับส่งมอบศูนย์ข้อมูลที่ล่าช้ากว่ากำหนด ทำให้ไม่พอต่อการรองรับความต้องการของลูกค้า แต่สถานการณ์น่าจะดีขึ้นในช่วงครึ่งหลังของปีการเงิน ส่วน Amy Hood บอกว่าความต้องการบริการคลาวด์จากลูกค้ายังคงสูงกว่าทรัพยากรที่บริษัทมี</p>\n<p>ที่มา: <a href=\"https://www.microsoft.com/en-us/Investor/earnings/FY-2025-Q1/press-release-webcast\">ไมโครซอฟท์</a> และ <a href=\"https://www.cnbc.com/2024/10/30/microsoft-msft-q1-earnings-report-2025.html\">CNBC</a></p>\n<p><img src=\"https://www.blognone.com/sites/default/files/externals/e86b707010742678334c1881da77f704.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/e8cf52ed99eb02dfae99cb9d48793f6e.png\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4dddb326b21378b1a787220cfdcfe798c3c9110e222a68f99aa00cfc2bae3cc1","category":"Thai"}
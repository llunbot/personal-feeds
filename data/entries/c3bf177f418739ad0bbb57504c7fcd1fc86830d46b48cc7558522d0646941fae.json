{"title":"NASA ร่วมมือกับ Microsoft พัฒนา Earth Copilot เครื่องมือเข้าถึงภูมิสารสนเทศของโลก ด้วยคำถามคำตอบที่เข้าใจได้ง่าย","link":"https://www.blognone.com/node/143140","date":1731649604000,"content":"<div><div><div><p>NASA ประกาศความร่วมมือกับไมโครซอฟท์ พัฒนาเครื่องมือเพื่อให้การเข้าถึงข้อมูลเกี่ยวกับภูมิศาสตร์ สภาพอากาศ และวิทยาศาสตร์ของความเป็นไปของโลก ทำได้ง่ายขึ้น ออกมาเป็นชุดเครื่องมือ <strong>Earth Copilot</strong></p>\n<p>Earth Copilot เป็นปัญญาประดิษฐ์ Copilot ที่ปรับแต่งให้ทำงานร่วมกับฐานข้อมูลขนาดใหญ่มากกว่า 100PB ประมวลผลด้วยบริการ Azure OpenAI ออกมาเป็นเครื่องมือที่ผู้ใช้งานสามารถถามและได้คำตอบเกี่ยวกับสภาพความเป็นไปของโลก</p>\n<p>ปัจจุบัน NASA มีชุดข้อมูลภูมิสารสนเทศที่สามารถเข้าถึงได้อยู่แล้ว แต่รูปแบบข้อมูลมีความซับซ้อน และต้องมีความเชี่ยวชาญระดับหนึ่งจึงจะสำรวจข้อมูลนี้ออกมาได้ ทำให้ขอบข่ายการรับรู้ถูกจำกัดในกลุ่มนักวิจัยและนักวิทยาศาสตร์ หากข้อมูลนี้สามารถต่อยอดออกมาในรูปแบบอื่น เพื่อสร้างการตระหนักรับรู้ หรือนำไปใช้งานกับผู้คนที่มากขึ้นย่อมเป็นเรื่องที่ดี เช่น การรับรู้ผลกระทบจากพายุ หรือผลกระทบต่อสภาพอากาศในช่วงการระบาดของโควิด เป็นต้น</p>\n<p>NASA Earth Copilot ตอนนี้อยู่ในสถานะทดสอบ โดยเปิดใช้งานเฉพาะกลุ่มนักวิทยาศาสตร์และนักวิจัยภายใน NASA เพื่อดูผลลัพธ์ ก่อนเตรียมเผยแพร่ต่อสาธารณะต่อไป</p>\n<p>ที่มา: <a href=\"https://blogs.microsoft.com/blog/2024/11/14/from-questions-to-discoveries-nasas-new-earth-copilot-brings-microsoft-ai-capabilities-to-democratize-access-to-complex-data/\">ไมโครซอฟท์</a></p>\n<p><img alt=\"No Description\" src=\"https://www.blognone.com/sites/default/files/externals/438a6fdb7e9918e3c6f4588eabb2c049.png\" /></p>\n</div></div></div><div><div>Topics: </div><div><div><a href=\"/topics/nasa\">NASA</a></div><div><a href=\"/topics/microsoft\">Microsoft</a></div><div><a href=\"/topics/microsoft-copilot\">Microsoft Copilot</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c3bf177f418739ad0bbb57504c7fcd1fc86830d46b48cc7558522d0646941fae","category":"Thai"}
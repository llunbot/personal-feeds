{"title":"AWS สัญญาจะแก้แนวทางคิดเงิน หลังลูกค้าถูกคิดค่า S3 bucket เปล่ากว่า 50,000 บาทในวันเดียว","link":"https://www.blognone.com/node/139526","date":1714605809000,"content":"<div><div><div><p>Maciej Pocwierz วิศวกรซอฟต์แวร์รายงานถึงเหตุที่เขาถูกคิดเงินค่าใช้งาน S3 ที่เขาสร้างขึ้นโดยไม่ได้ใส่ไฟล์อะไรลงไปถึงวันละ 1,300 ดอลลาร์หรือประมาณ 50,000 บาท ล่าสุด Jeff Barr ผู้บริหาร AWS ออกมาระบุว่าจะแก้ปัญหานี้</p>\n<p>เหตุเกิดเพราะ Pocwierz ไปตั้งชื่อ bucket ตรงกับชื่อ bucket ในเอกสารตัวอย่างของโครงการโอเพนซอร์สโครงการหนึ่ง เมื่อผู้ใช้ทำตามตัวอย่างโดยไม่แก้ไขก็จะกลายเป็นพยายามวางไฟล์ลงใน bucket ของ Pocwierz แม้จะวางไม่สำเร็จเพราะกุญแจใช้งานไม่ได้ และไคลเอนต์ได้รับคำตอบกลับเป็น Access Denied แต่ AWS ก็คิดค่า API call ที่ 0.005 ดอลลาร์ต่อ 1,000 request อยู่ดี นอกจากนี้เมื่อผู้ใช้เรียก S3 API แบบไม่ระบุ region ทาง AWS จะถือว่าเป็น us-east-1 เสมอ และเก็บค่า redirect อีกครั้งจากผู้ใช้ โดยรวม bucket ที่ Pocwierz เปิดไว้มี API request ประมาณ 96 ล้านครั้งในวันเดียว โดยที่เขาไม่ได้ใช้งานเองเลย</p>\n<p>ฝ่ายซัพพอร์ตของ AWS ยกเลิกค่าใช้จ่ายนี้ให้ Pocwierz หลังเขาติดต่อไป แต่ก็ระบุว่าเป็นกายกให้ครั้งเดียว</p>\n<p>Pocwierz ไม่เปิดเผยว่าโครงการโอเพนซอร์สนี้ชื่ออะไร บอกเพียงว่าเมื่อเขาเปิด S3 bucket เป็น public ก็ได้รับข้อมูลมากถึง 10GB ภายในเวลาเพียง 30 วินาที โดยตอนนี้เขาไม่ได้เปิดเผยว่าข้อมูลมาจากใคร</p>\n<p>Jeff Barr, Chief Evangelist ของ AWS ออกมารับทราบปัญหานี้และแสดงความเห็นด้วยว่าลูกค้าไม่ควรจ่ายค่า request ที่ตัวเองไม่ได้ทำเอง และทางบริษัทจะออกมาตรการในเร็วๆ นี้</p>\n<p>ที่มา - <a href=\"https://medium.com/@maciej.pocwierz/how-an-empty-s3-bucket-can-make-your-aws-bill-explode-934a383cb8b1\">@maciej.pocwierz</a>, <a href=\"https://twitter.com/jeffbarr/status/1785386554372042890\">Jeff Barr</a></p>\n<p><img alt=\"No Description\" src=\"https://www.blognone.com/sites/default/files/externals/106c5a08370a48459e0bbb46fccb64a6.png\" /></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/cloud-storage\">Cloud Storage</a></div><div><a href=\"/topics/amazon-s3\">Amazon S3</a></div><div><a href=\"/topics/cloud-computing\">Cloud Computing</a></div><div><a href=\"/topics/amazon\">Amazon</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"19eca5179b4ac1e53e9966666c94105766951a6181e5e29cc15906a189a98ce0","category":"Thai"}
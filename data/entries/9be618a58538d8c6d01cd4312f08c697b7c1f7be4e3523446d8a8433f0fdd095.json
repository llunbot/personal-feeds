{"title":"uutils โครงการเขียนซอฟต์แวร์ coreutils ของลินุกซ์ใหม่ทั้งหมดด้วย Rust","link":"https://www.blognone.com/node/138888","date":1711335047000,"content":"<div><div><div><p>ช่วงหลายปีที่ผ่านมา เราเห็น Rust ถูกนำไปใช้เขียนซอฟต์แวร์พื้นฐานสำคัญๆ หลายตัวที่เดิมสร้างด้วย C/C++ ด้วยเหตุผลด้านความปลอดภัยที่ระดับตัวภาษา Rust เอง ตัวอย่างโครงการลักษณะนี้คือ <a href=\"https://www.blognone.com/node/133650\">su/sudo ตัวใหม่ที่เขียนด้วย Rust</a>, <a href=\"https://www.blognone.com/node/122359\">Rustls โครงการทดแทน OpenSSL</a>, <a href=\"https://www.blognone.com/node/120986\">mod_tls ของ Apache</a> เป็นต้น</p>\n<p>ในโลกของลินุกซ์ยังมีซอฟต์แวร์พื้นฐานที่เรียกรวมๆ ว่า coreutils (ย่อมาจาก Core Utilities) ตัวอย่างที่ใช้บ่อยๆ คือคำสั่งอย่าง ls, ln, more, chmod, chown, cat, printenv, wc เป็นต้น ซอฟต์แวร์เหล่านี้ถูกสร้างโดยโครงการ GNU มายาวนานตั้งแต่ยุค 90s และพัฒนาด้วยภาษา C</p>\n<p>นับตั้งแต่ปี 2021 เป็นต้นมา มีโครงการชื่อ <a href=\"https://uutils.github.io/\">uutils</a> ตั้งเป้าเขียนซฮฟต์แวร์ในชุด coreutils กับซอฟต์แวร์ชุดใกล้เคียงคือ findutils (find, locate) และ diffutils ขึ้นมาใหม่ด้วยภาษา Rust โดยได้รับสปอนเซอร์บางส่วนจากกองทุน Sovereign Tech Fund ของเยอรมนี เป้าหมายของโครงการคือทดแทนซอฟต์แวร์เดิมแบบเข้ากันได้ 100% ผู้ใช้พิมพ์คำสั่งแบบเดิม ได้ผลเหมือนเดิม ไม่ต้องสนใจว่าเบื้องหลังเปลี่ยนไปอย่างไร</p>\n<p>ตอนนี้โครงการคืบหน้าไปพอสมควร เวอร์ชันล่าสุด 0.0.25 ผ่านชุดทดสอบความเข้ากันได้กับ GNU coreutils ของเดิมแล้ว 72.35% ดูจากกราฟความคืบหน้าแล้วก็น่าจะเสร็จสมบูรณ์ ทดแทน coreutils ของเดิมได้ในเวลาอีกไม่กี่ปีข้างหน้า</p>\n<p>ที่มา - <a href=\"https://github.com/uutils/coreutils/releases/tag/0.0.25\">uutils</a> via <a href=\"https://www.phoronix.com/news/Rust-Coreutils-uutils-0.0.25\">Phoronix</a></p>\n<p><img alt=\"No Description\" src=\"https://www.blognone.com/sites/default/files/externals/01d5fbfe80fbbf45e773ec2e7806a6e0.png\" /></p>\n<p><img alt=\"No Description\" src=\"https://www.blognone.com/sites/default/files/externals/cbfec7c3fd01a53e9a9080a5b8d5118d.png\" /></p>\n</div></div></div><div><div>Topics: </div><div><div><a href=\"/topics/rust\">Rust</a></div><div><a href=\"/topics/linux\">Linux</a></div><div><a href=\"/topics/gnu\">GNU</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9be618a58538d8c6d01cd4312f08c697b7c1f7be4e3523446d8a8433f0fdd095","category":"Thai"}
{"title":"AWS เปิดตัว Amazon Linux 2023 พัฒนาจาก Fedora, ซัพพอร์ตยาว 5 ปี","link":"https://www.blognone.com/node/133036","date":1678934741000,"content":"<div><div><div><p>AWS เปิดตัว Amazon Linux 2023 (AL2023) ดิสโทรลินุกซ์เวอร์ชัน Amazon พัฒนาเองสำหรับใช้บนคลาวด์ AWS มาตั้งแต่ปี 2010</p>\n<p>เวอร์ชันก่อนหน้านี้ของ Amazon Linux คือ <a href=\"https://www.blognone.com/node/98407\">Amazon Linux 2 ในปี 2017</a> ก่อนเปลี่ยนวิธีเรียกเวอร์ชันเป็นเลขปี เริ่มจากใน <a href=\"https://www.blognone.com/node/125964\">Amazon Linux 2022 เมื่อปีที่แล้ว</a> โดยเวอร์ชันแบบใหม่จะซัพพอร์ตระยะยาว 5 ปี (2 ปีแรกอัพเดตทุกไตรมาส + 3 ปีหลังอัพเดตเฉพาะความปลอดภัย)</p>\n<p>Amazon Linux 2023 ยังอิงจากฐาน Fedora เช่นเดียวกับเวอร์ชัน 2022 (ที่เปลี่ยนมาจาก CentOS) แต่ใช้วิธีรวมชิ้นส่วนจาก Fedora 34, 35, 36 เข้าด้วยกัน ส่วนเคอร์เนลลินุกซ์เป็น AWS พัฒนาขึ้นเองโดยอิงจากซอร์สโค้ดของ kernel.org ไม่ได้ใช้เคอร์เนลของ Fedora โดยการปรับแต่งทั้งหมดเปิดซอร์สโค้ดกลับคืนสู่ชุมชน</p>\n<p>ของใหม่ที่สำคัญนอกจากเวอร์ชันของแพ็กเกจซอฟต์แวร์คือ Amazon Linux 2023 หันมาใช้ระบบจัดการแพ็กเกจตัวใหม่ dnf แทน yum ของเดิม (ตามทิศทางของ Fedora), เปิดใช้งาน Amazon EBS Gp3 Volumes เป็นค่าดีฟอลต์แทน Gp2 ของเดิม ราคาค่าเช่าสตอเรจถูกลง</p>\n<p>ที่มา - <a href=\"https://aws.amazon.com/blogs/aws/amazon-linux-2023-a-cloud-optimized-linux-distribution-with-long-term-support/\">AWS Blog</a></p>\n<p><img src=\"https://pbs.twimg.com/media/FrSok9OWIAAW8M8?format=jpg&amp;name=small\" alt /></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/amazon\">Amazon</a></div><div><a href=\"/topics/linux\">Linux</a></div><div><a href=\"/topics/distro\">Distro</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8e8276e30f84283094c2a35a24158ba66184bbc9568b9bcb29c1fc727ff10adc","category":"Thai"}
{"title":"เอกสารภายในเผย Facebook จ้างวิศวกรไม่ได้ตามเป้า มาร์คผิดหวังมาก ตั้งทีมแก้ไขเร่งด่วน","link":"https://www.blognone.com/node/125552","date":1635478958000,"content":"<div><div><div><p>แม้ Facebook จะเปลี่ยนชื่อเป็น Meta แล้ว แต่เอกสารตีแผ่เรื่องราวภายในที่หลุดมาก่อนหน้านี้ก็ยังดำเนินต่อไป  เอกสารภายในอีกชุดระบุว่า Faceobok เจอปัญหาจ้างคนมาทำงานยาก โดยเฉพาะงานตำแหน่งวิศวกร โดย Facebook ไม่สามารถหาผู้สมัครที่เพียงพอต่อความต้องการด้านวิศวกรรมได้ โดยเฉพาะอย่างยิ่งในสำนักงานใหญ่ Bay Area</p>\n<p>ในเอกสารระบุว่า Facebook จ้างคนไม่ได้ตามเป้าในปี 2019 และปี 2021 ซึ่งทำให้ Mark Zuckerberg ผิดหวังมาก ถึงขั้นสร้างทีมเฉพาะกิจแก้ปัญหาขาดคน ในเอกสารระบุตัวเลขว่า Facebook สรรหาวิศวกรมาทำงานในสำนักงาน Bay-Area ซึ่งกำหนดระดับ IC5 ขึ้นไป ช่วงปลายปี 2020 และต้นปี 2021 พบว่าในปี 2021 มีวิศวกรราวครึ่งหนึ่งที่ยอมรับข้อเสนอ ซึ่งลดลงเมื่อเทียบกับปี 2020 ที่วิศวกร 65% ยอมรับข้อเสนอ</p>\n<p><img src=\"https://www.blognone.com/sites/default/files/externals/b42fe51abf7e5717efb1498b3806a0a0.png\" /><br />\nภาพจากงาน Facebook Connect</p>\n<p>ในเอกสารให้เหตุผลว่า ช่วงปี 2020 Facebook ได้ประโยชน์จากการที่หลายบริษัทลดจำนวนการจ้างงานเนื่องจากสถานการณ์ความไม่แน่นอนในภาวะโรคระบาด ซึ่งบริษัทเหล่านั้นกลับมามีการเติบโตและใช้เงินลงทุนจ้างคนในแบบเดียวกับที่ Facebook มองหา ซึ่งนอกจากในสำนักงานใหญ่ Bay-Area จะหาวิศวกรมาทำงานยากแล้ว วิศกรที่ทำงานอยู่ก็เจอภาวะกดดันในช่วงไตรมาสแรกปี 2021</p>\n<p>ปัญหาที่ Facebook เจอ เรื่องการจ้างวิศวกรยากนั้น เป็นปัญหาใหญ่สำหรับทุกบริษัทเทคโนโลยี ตลาดแรงงานเองก็เติบโตขึ้นอย่างมากในเกือบทุกภาคส่วนในสหรัฐอเมริกาในปีที่ผ่านมา และยังเป็นเรื่องน่าท้าทายอย่างยิ่งสำหรับ Facebook ในการจ้างงานคนหมื่นตำแหน่งในยุโรปมาลุยงาน Metaverse อย่างที่ <a href=\"https://www.blognone.com/node/125319\">Facebook ประกาศไว้ก่อนหน้านี้</a></p>\n<p>ที่มา - <a href=\"https://www.protocol.com/workplace/facebook-docs-hiring-recruiting-crisis?rebelltitem=1#rebelltitem1\">Protocol</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/mark-zuckerberg\">Mark Zuckerberg</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c0d03749a067700cad97b0a3d9637afb335b3bff08ea6cf37b60da317403d7ee","category":"Thai"}
{"title":"ออสเตรเลียรายงานผลทดสอบ Copilot วงใหญ่กว่าห้าพันคน คนชอบแต่เอาเข้าจริงใช้ไม่เยอะ ส่วนมากใช้สรุปเอกสาร","link":"https://www.blognone.com/node/143118","date":1731561262000,"content":"<div><div><div><p>รัฐบาลออสเตรเลียออกรายงานสรุปผลการทดสอบ Microsoft 365 Copilot เป็นวงกว้างครั้งแรก โดยมีผู้ร่วมทดสอบ 5,765 คนกระจายทั่วทุกหน่วยงานรัฐบาล, ระดับตำแหน่ง, และกลุ่มงาน ระยะเวลาทดสอบ 6 เดือนตั้งแต่ปลายปี 2023 ผลการทำสอบพนักงานจำนวนมากชอบแต่จากการวัดการใช้งานกลับพบการใช้งานไม่มากนัก</p>\n<p>หลังการทดสอบ ทีมงานสำรวจผู้เข้าร่วมพบว่า 86% ต้องการใช้งานต่อ 69% เห็นว่าการใช้ Copilot ทำให้ทำงานเร็วขึ้น ขณะที่ 61% บอกว่าคุณภาพงานที่ได้ดีขึ้น ในกลุ่มนี้ 40% ระบุว่ามีเวลาไปทำงานอื่น เช่น วางแผนกลยุทธ์หรือพูดคุยกับผู้เกี่ยวข้อง แม้ว่าความเห็นต่อ Copilot จะดูดี แต่มีผู้ใช้เพียง 1 ใน 3 เท่านั้นที่ใช้งานทุกวัน ผู้ใช้ 70% ใช้งานใน Teams และ Word เพื่อสรุปเนื้อหาเป็นหลัก โดยมีเสียงบ่นว่า Copilot ทำงานร่วมกับ Excel และ Outlook ได้ไม่ดีนักทำให้ไม่น่าใช้งาน</p>\n<p>ผลที่ไม่ได้คาดไว้แต่สำรวจพบคือการใช้ Copilot ทำให้กลุ่มผู้พิการหรือมาจากวัฒนธรรมหรือภาษาอื่นทำงานได้ง่ายขึ้น ทำให้มีข้อสังเกตว่าการใช้ Copilot อาจจะเปิดทางให้องค์กรดึงดูดคนเข้ามาทำงานมากขึ้นหรือรั้งคนให้ทำงานระยะยาวได้ ส่วนผลด้านลบคือบางส่วนกังวลว่าจะทำให้กระบวนการทำงานถูกล็อกไปกับเครื่องมือตัวใดตัวหนึ่ง หรือทำให้คนทำงานขาดความรู้ในบางเรื่องไป</p>\n<p>รายงานไม่ได้ตัดสินโดยตรงว่าควรใช้ Copilot เป็นวงกว้างหรือไม่ แต่ระบุว่าหากมีการใช้งาน ควรมีการวิเคราะห์รูปแบบการใช้งานมากขึ้น, เปิดช่องทางให้แบ่งปันว่าใครใช้อะไรบ้าง, และมีการตรวจสอบต่อเนื่อง</p>\n<p>ที่มา - <a href=\"https://www.digital.gov.au/initiatives/copilot-trial/microsoft-365-copilot-evaluation-report-full/executive-summary-glossary\">digital.gov.au</a></p>\n<p><img src=\"https://www.blognone.com/sites/default/files/externals/332a7eb6b0e46246e7eea87b9ae984bc.jpg\" /></p>\n</div></div></div><div><div>Topics: </div><div><div><a href=\"/topics/australia\">Australia</a></div><div><a href=\"/topics/microsoft-copilot\">Microsoft Copilot</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"df643b20d5cc46279b8140e54b555c2abca94884238b5d99c6ae827ace9bbea5","category":"Thai"}
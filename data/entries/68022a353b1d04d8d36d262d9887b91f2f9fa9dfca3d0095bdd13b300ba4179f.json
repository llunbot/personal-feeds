{"title":"EU อนุมัติไมโครซอฟท์ซื้อ Activision Blizzard บอกไม่กระทบตลาดคอนโซล-พอใจมาตรการเยียวยา","link":"https://www.blognone.com/node/133841","date":1684164297000,"content":"<div><div><div><p>คณะกรรมการยุโรป (European Commission) ประกาศอนุมัติดีลไมโครซอฟท์ซื้อ Activision Blizzard <a href=\"https://www.blognone.com/node/132874\">ตรงตามข่าวลือที่ออกมาก่อนหน้านี้</a></p>\n<p>คณะกรรมการบอกว่าหลังสอบสวนในเชิงลึกแล้ว พบว่าการซื้อกิจการครั้งนี้ไม่กระทบต่อการแข่งขันในตลาดเกมคอนโซล และบริการเล่นเกมแบบเหมาจ่าย (multi-game subscription services)</p>\n<ul>\n<li>คณะกรรมการมองว่าไมโครซอฟท์ยังต้องทำเกม Call of Duty ลง PlayStation ต่อไปแน่ๆ เพราะยอดขายคอนโซลในยุโรปนั้น PlayStation ชนะ Xbox ด้วยสัดส่วนถึง 4:1 และถ้าหากไมโครซอฟท์ถอดเกม Call of Duty ออกจาก PlayStation จริงๆ ยอดขาย Call of Duty ในยุโรปก็น้อยกว่าในภูมิภาคอื่น จึงไม่กระทบต่อการแข่งขันมากนัก</li>\n<li>Activision ไม่มีทางทำบริการเกมเหมาจ่ายของตัวเอง เพราะจะไปกินตลาดการขายเกมแบบเดิม ดังนั้นต่อให้ไมโครซอฟท์ไม่ซื้อ Activision เราก็ไม่มีโอกาสเห็น Activision ทำบริการเกมเหมาจ่ายมาแข่งกับ Game Pass อยู่ดี</li>\n</ul>\n<p>อย่างไรก็ตาม คณะกรรมการมองว่าดีลนี้อาจกระทบตลาดคลาวด์เกมมิ่ง เช่น ไมโครซอฟท์อาจนำ Call of Duty เป็นเอ็กซ์คลูซีฟของ Game Pass Ultimate เพื่อกีดกันบริการคลาวด์เกมมิ่งรายอื่น หรือ ช่วยดันยอดขายของระบบปฏิบัติการ Windows ในตลาดพีซี ซึ่งมาตรการเยียวยาที่ไมโครซอฟท์นำเสนอคือ อนุญาตให้บริการคลาวด์เกมมิ่งรายอื่นเข้าถึงเกมของ Activision Blizzard ได้ (ปัจจุบัน Activision Blizzard ไม่ให้ไลเซนส์ใครเลย) ถือว่าแก้ข้อกังวลของคณะกรรมการแล้ว จึงอนุมัติให้ดีลนี้ผ่าน</p>\n<p>การเคลียร์เรื่องดีลในยุโรป ทำให้ตอนนี้ไมโครซอฟท์เหลืออุปสรรคสำคัญคือ ไมโครซอฟท์ยังต้องเจออุปสรรคสำคัญคือ <a href=\"https://www.blognone.com/node/132877\">FTC ของสหรัฐอเมริกา ที่จะเริ่มสอบสวนในเดือนสิงหาคม</a> และ <a href=\"https://www.blognone.com/node/133571\">CMA ของสหราชอาณาจักรที่บล็อคดีล</a> ซึ่งไมโครซอฟท์อยู่ระหว่างการอุทธรณ์</p>\n<p>ที่มา - <a href=\"https://ec.europa.eu/commission/presscorner/detail/en/ip_23_2705\">European Commission</a></p>\n<p><img alt=\"No Description\" src=\"https://www.blognone.com/sites/default/files/externals/ee914df5a23e41aeb41431e4160c708a.jpg\" /></p>\n</div></div></div><div><div>Topics: </div><div><div><a href=\"/topics/european-commission\">European Commission</a></div><div><a href=\"/topics/eu\">EU</a></div><div><a href=\"/topics/europe\">Europe</a></div><div><a href=\"/topics/microsoft\">Microsoft</a></div><div><a href=\"/topics/activision-blizzard\">Activision Blizzard</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"68022a353b1d04d8d36d262d9887b91f2f9fa9dfca3d0095bdd13b300ba4179f","category":"Thai"}
{"title":"Video Editor ของฟรีที่มากับ Windows 10","link":"https://markpeak.net/video-editor-windows-10/","date":1627281119000,"content":"<p>ประเด็นเรื่องการหาโปรแกรมตัดต่อวิดีโอบน Windows ที่ใช้งานได้ฟรี เป็นสิ่งที่เรื้อรังมานาน เพราะงานของคอนซูเมอร์ทั่วไปคือการตัดต่อคลิปง่ายๆ ไม่ซับซ้อนมากนัก ไม่ต้องถึงขั้น non-linear editing ที่ต้องใช้ซอฟต์แวร์มืออาชีพเต็มขั้นแบบ Adobe Premier Pro</p>\n<p>ในอดีตอันไกลโพ้น เราเคยมีโปรแกรม Windows Movie Maker ที่พอใช้งานได้ในระดับหนึ่ง ที่สำคัญคือฟรีและมาพร้อมกับ Windows (หรือดาวน์โหลดแยกได้ไม่ยากนัก) แต่มันก็ไม่อัพเดตมานานมากแล้ว (เซฟได้แค่ไฟล์ .wmv เท่านั้น) และตอนนี้ก็เลิกซัพพอร์ตไปแล้ว</p>\n<p>ช่องว่างของ Movie Maker หาโปรแกรมอื่นมาทดแทนได้ยาก จนกระทั่งเมื่อเร็วๆ นี้ ไมโครซอฟท์ทำโปรแกรมตัดต่อวิดีโอใหม่มาแทน ในชื่อตรงไปตรงมาว่า Video Editor (<a href=\"https://www.blognone.com/node/92357\">สมัยก่อนชื่อ Story Remix ที่ไม่มีใครเข้าใจว่ามันคืออะไร</a>) และผนวกมากับโปรแกรม Photos ของ Windows 10 รุ่นใหม่ๆ ให้เลย</p>\n<p>ส่วนตัวแล้วช่วงหลังๆ ไม่ค่อยมีงานที่ต้องตัดต่อวิดีโอเองแล้ว แต่เมื่อมีมิตรสหายถามมา เลยนึกถึงโปรแกรมตัวนี้ แนะนำไปแล้วก็ได้รับคำตอบกลับมาว่าใช้งานได้ดี</p>\n<p>ล่าสุดมีงานต้องตัดวิดีโอเล็กๆ น้อยๆ ระดับแค่ trim วิดีโอให้สั้นลง แล้วนำสองคลิปมาต่อกัน จึงมีโอกาสได้ลองเล่น Video Editor ด้วยตนเองบ้าง</p>\n<p>วิธีใช้งานเริ่มจากหาคำว่า Video Editor ใน Start Menu เปิดขึ้นมาจะเห็นหน้าจอที่แบ่งเป็น 3 ส่วน ซ้ายบนคือ Library ที่รวมคลิปหรือภาพต้นฉบับ ด้านล่างคือตัว timeline (ที่เป็นแบบ linear คือต้องต่อกันไปเรื่อยๆ ไม่สามารถวางขนานกันได้) และขวาบนคือช่องพรีวิวผลลัพธ์สุดท้ายของคลิป</p>\n<p><img src=\"https://markpeak.net/wp-content/uploads/2021/07/video1.jpg\" /></p>\n<p>ฟีเจอร์ด้านการตัดต่อก็ตรงไปตรงมา สามารถ split/trim ได้, หมุนคลิปได้ rotate, ปรับความเร็วคลิปได้, ใส่ motion คือซูมหรือแพนภาพได้</p>\n<p>ที่ขาดไม่ได้สำหรับยุคสมัยฟิลเตอร์ครองเมืองคือ สามารถใส่ฟิลเตอร์สี-เอฟเฟคต์ได้ ซึ่งมี preset มาให้ในระดับหนึ่ง (สร้างฟิลเตอร์เองไม่ได้)</p>\n<p><img src=\"https://markpeak.net/wp-content/uploads/2021/07/video4.jpg\" /></p>\n<p>ที่พิเศษหน่อยคือปุ่ม 3D Effects ที่สามารถใส่เอฟเฟคต์หรือวัตถุ 3D เข้ามาทับคลิปได้ด้วย (จากโปรแกรม Paint 3D) ซึ่งในคลังของไมโครซอฟท์ก็มีเตรียมวัตถุ 3D มาให้เยอะพอสมควร</p>\n<p><img src=\"https://markpeak.net/wp-content/uploads/2021/07/video3.jpg\" /></p>\n<p>สำหรับวิดีโอง่ายๆ พวกทำคลิปส่งครู คลิปฉลองงานครบรอบ วันเกิด ปีใหม่ ฯลฯ สามารถใส่ title card และข้อความทับลงในคลิปได้</p>\n<p>ข้อเสียเดียวที่พบคือมันเลือกฟอนต์ได้จำกัดเฉพาะที่แอพกำหนดมาให้ และเลือกฟอนต์ไทยเองไม่ได้ครับ ดังนั้นไม่ว่าเลือกฟอนต์ภาษาอังกฤษสไตล์ไหน ฟอนต์ไทยจะเหมือนกันหมด</p>\n<p><img src=\"https://markpeak.net/wp-content/uploads/2021/07/video2.jpg\" /></p>\n<p>ฟีเจอร์ด้านการใส่เพลง สามารถใส่เพลงได้ทั้งแบบ preset และ custom audio (MP3, AAC, M4A, WMA ฟอร์แมตมาตรฐาน)</p>\n<p>การ export วิดีโอที่เสร็จแล้ว เลือกความละเอียดได้ 3 แบบคือ 1080p, 720p, 540p เลือกสัดส่วนภาพได้ 2 แบบคือ 4:3 กับ 16:9 ฟอร์แมตเลือกเป็น MP4 ได้อย่างเดียว ซึ่งก็ไม่มีปัญหาอะไรแล้วสำหรับยุคสมัยนี้</p>\n<p>ภาพรวมก็ค่อนข้างประทับใจว่า มันเหมาะสำหรับงานทั่วๆ ไป น่าจะครอบคลุม use case เกือบทั้งหมดแล้ว</p>\n<p>ข้อจำกัดที่พบจากการใช้งานมี 2 อย่างคือ การเลือกฟอนต์เองตามที่เขียนไปแล้ว และตัวขยับตัวเลขวินาทีต้องใช้วิธีลาก slider อย่างเดียว (พิมพ์เลขเองไม่ได้) ซึ่งมีปัญหาเหมือนกันเวลาต้องตัดวิดีโอแบบที่แม่นยำมากๆ เป็นหลักวินาที</p>\n<p>แจ้ง feedback suggestion ไปแล้ว ก็หวังว่าไมโครซอฟท์จะยังพัฒนาต่อและเพิ่มฟีเจอร์นี้เข้ามาในอนาคตต่อไป</p>The post <a href=\"https://markpeak.net/video-editor-windows-10/\">Video Editor ของฟรีที่มากับ Windows 10</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"ef565b3d6934bea4dcc4c5d63ba829e52cdcc4cc66a954b2f1af21f4ecdf135f","category":"Thai"}
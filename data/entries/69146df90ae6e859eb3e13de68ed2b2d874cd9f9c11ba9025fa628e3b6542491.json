{"title":"ซีอีโอโซนี่พูดเอง จะขยายธุรกิจเกมไปยังพีซี มือถือ และคลาวด์","link":"https://www.blognone.com/node/137833","date":1706061602000,"content":"<div><div><div><p>Kenichiro Yoshida ซีอีโอใหญ่ของโซนี่ ให้สัมภาษณ์กับกองทุน Norges Bank Investment Management ของรัฐบาลนอร์เวย์ และได้รับคำถามเรื่องอนาคตของอุตสาหกรรมเกมว่าจะไปในทางใด คำตอบของเขาคือเกมจะอยู่ทุกหนทุกแห่ง (it’d be ubiquitous) คนจะเล่นเกมจากที่ไหนก็ได้ที่มีอุปกรณ์ประมวลผล และถึงแม้โซนี่ยังมองคอนโซล PlayStation เป็นตลาดหลัก แต่ก็จะขยายบริการเกมของตัวเองไปยังพีซี มือถือ และคลาวด์ด้วย</p>\n<p>เราเห็นการพอร์ตเกม PlayStation ไปยังพีซีกันมาสักระยะหนึ่งแล้ว ส่วนการเล่นบนคลาวด์ยังมีบ้างแต่ยังไม่เน้นเท่าไรนัก (ปัจจุบันมีเฉพาะการสตรีมเกมผ่าน PlayStation Plus หรือ PlayStation Now เดิม) และการเล่นเกมบนมือถือยังเป็นสิ่งที่โซนี่ไม่ได้เริ่มสักเท่าไร ตอนนี้อาจมีเพียง PlayStation Portal ที่เป็นอุปกรณ์เล่นเกมแบบสตรีมผ่าน Wi-Fi วงเดียวกันเท่านั้น ดังนั้นการส่งสัญญาณของ Yoshida อาจทำให้เราได้เห็นโซนี่จริงจังกับตลาดคลาวด์และมือถือมากขึ้นในระยะอันใกล้นี้</p>\n<p>Yoshida ยังพูดถึงบริการเล่นเกมแบบเหมาจ่าย ซึ่งปัจจุบันโซนี่มี PlayStation Plus อยู่แล้ว ว่าธรรมชาติของเกมเมอร์มักเล่นเกมเพียงเกมเดียวในช่วงเวลาหนึ่งๆ ดังนั้นโมเดลการจ่ายเงินค่าสมาชิกเพื่อเล่นเกมไม่อั้น จึงอาจไม่ได้มีตลาดใหญ่มากนัก เมื่อเทียบกับบริการดูหนังเหมาจ่ายที่ผู้บริโภคคุ้นเคยกัน</p>\n<p>ที่มา - <a href=\"https://www.pcworld.com/article/2215448/playstation-boss-says-games-are-coming-to-pc-mobile-and-cloud.html\">PCWorld</a></p>\n<p><img alt=\"No Description\" src=\"https://www.blognone.com/sites/default/files/externals/ce064ce59f0d5be7ec6d564499f9af1d.jpg\" /></p>\n</div></div></div><div><div>Topics: </div><div><div><a href=\"/topics/sony\">Sony</a></div><div><a href=\"/topics/playstation\">PlayStation</a></div><div><a href=\"/topics/games\">Games</a></div><div><a href=\"/topics/cloud-gaming\">Cloud Gaming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"69146df90ae6e859eb3e13de68ed2b2d874cd9f9c11ba9025fa628e3b6542491","category":"Thai"}
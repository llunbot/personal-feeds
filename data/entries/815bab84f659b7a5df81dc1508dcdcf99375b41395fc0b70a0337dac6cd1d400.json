{"title":"Foundation Season 1","link":"https://markpeak.net/foundation-season-1/","date":1637400730000,"content":"<p>เขียนถึงซีรีส์ Foundation ไปแล้วหลายครั้ง (<a href=\"https://markpeak.net/foundation-series/\">ช่วงแอปเปิลประกาศทำ</a>, <a href=\"https://markpeak.net/foundation-series-2/\">ช่วงดูตอน 1-2</a>) มาถึงคราวนี้ดูจบซีซันแรก 10 ตอนแล้ว ได้เวลาเขียนถึงแบบเต็มๆ</p>\n<p><em>คำเตือน: บล็อกตอนนี้สปอยล์ทุกสิ่งทุกอย่าง ทั้งเนื้อเรื่องในซีรีส์ และเนื้อเรื่องในหนังสือ</em></p>\n<p>ผมคิดว่าถ้าให้สรุปเนื้อเรื่องของ Foundation ซีซันแรกทั้ง 10 ตอนอย่างรวบรัดที่สุด มันคือคำว่า “อมตะ” (immortal) ซึ่งตัวละครหลักๆ ในเรื่องแต่ละคนก็มีวิธีสร้างความอมตะในแบบที่แตกต่างกันไป</p>\n<ul>\n<li><strong>จักรวรรดิ Empire</strong> – จักรพรรดิ Cleon ใช้วิธีสร้างร่างโคลนทีละ generation ไปเรื่อยๆ ถึงแม้ร่างเก่าแก่ตายไป ก็มีโคลนรุ่นใหม่ที่อายุเยาว์มาทดแทน ถือเป็นความแปลกใหม่อย่างมากของเวอร์ชันซีรีส์ (ไม่มีในนิยาย)\n<ul>\n<li>แนวทางการโคลนจักรพรรดิ เล่นกับปมในเชิงปรัชญาว่า ร่างโคลนของจักรพรรดิมีจิตวิญญาณหรือไม่ ซึ่งจักรพรรดิ Day ต้องพิสูจน์ตัวเองเรื่องนี้ในการเดินแสวงบุญบนดาวเคราะห์ Maiden ซึ่งเป็นการต่อสู้กับฝ่ายศาสนาของเรื่อง</li>\n<li>นอกจากนี้ ยังมีอีกปมคือ หากจักรพรรดิโคลนมีการเปลี่ยนแปลงเชิงพันธุกรรม (mutation) เราจะสามารถยอมรับความแตกต่างหรือความผิดเพี้ยน (ในเรื่องใช้คำว่า bend) ได้ไหม ซึ่งเป็นประเด็นที่โยงไปยังจักรพรรดิ Dawn ที่ตาบอดสี</li>\n<li>อีกปมเล็กๆ ที่แทรกมาคือ ในตอนที่ 10 คำตอบเรื่องความผิดเพี้ยนนั้น จักรพรรดิ Day ที่ผ่านการแสวงบุญมาแล้วกลับยอมรับได้ แต่หุ่นยนต์ Eto Demerzel ที่คอยปกป้องจักรวรรดิมายาวนาน กลับรับไม่ได้ และฆ่า Dawn ทิ้งซะอย่างนั้น แต่ตัวเองก็ประสบปัญหาทางใจอย่างหนัก ซึ่งตรงนี้เล่นกับเรื่องกฎของหุ่นยนต์ข้อที่ 0 และ 1 แบบอ้อมๆ ด้วย (Demerzel เลือกราชวงศ์ อยู่เหนือกว่าจักรพรรดิคนใดที่เป็นปัจเจก)</li>\n</ul>\n</li>\n<li><strong>สถาบันสถาปนา Foundation</strong> – Hari Seldon สร้างความอมตะของตัวเองด้วยกัน 2 วิธีคือ\n<ul>\n<li>ร่างเนื้อของเขากลายเป็นร่างซิลิคอน แล้วมาอาศัยอยู่บนดาว Terminus ก่อนปรากฏตัวต่อหน้าชาว Terminus ในตอนที่ 9-10</li>\n<li>ความคิดของเขากลายเป็นดิจิทัล โอนถ่ายไปอยู่บนยานลึกลับที่จะมุ่งไปยังพิภพ Helicon เพื่อสร้างสถาบันสถาปนาแห่งที่สอง (Second Foundation ซึ่งตรงนี้ต่างไปจากในหนังสือ ที่เลือกพิภพ Trantor) โดยปรากฏตัวต่อหน้า Gaal ในรูปแบบโฮโลแกรม ไม่มีร่างกายภาพ</li>\n<li>การแยกร่างของ Seldon น่าจะทำให้ ณ จบตอนที่ 10 เรามี Hari Seldon สองคนแยกไปทำภารกิจที่แตกต่างกันไป (สถาบันสถาปนาสองแห่ง) แต่เรายังไม่รู้ว่า Seldon ทั้งสองคนสามารถสื่อสารกันได้ด้วยหรือไม่</li>\n<li>แต่ไม่ว่าความอมตะของ Seldon จะเป็นแบบไหน ตรงนี้เป็นสิ่งที่ผมค่อนข้างรับไม่ได้มากที่สุดในซีรีส์ เพราะ Seldon ที่ร่างตายไปแล้ว กลับยังมีจิตใจ (consciousness) เหมือนไม่มีอะไรเกิดขึ้น สามารถพูดคุยโต้ตอบกับบุคคลอื่นๆ ในยุคถัดมาได้เหมือนปกติ ซึ่งตรงนี้ทำให้เสียความคลาสสิคของเส้นเรื่องหลัก Foundation ที่ว่า “Hari Seldon  พยาการณ์อนาคตได้ ตัวตายไปนานแล้ว แต่อัดคลิปมาพูดกับคนรุ่นหลังได้อย่างแม่นยำ” กลายเป็น Seldon ไม่ได้ตายจริงๆ เพราะกลายร่างไปเป็นสิ่งมีชีวิตแบบอื่นแทน</li>\n</ul>\n</li>\n<li><strong>Gaal Dornick และ Salvor Hardin</strong> – สองสาวที่เดิมทีเป็นตัวละครชายใน Foundation เล่มแรก ถึงแม้ไม่ได้เป็นอมตะเต็มรูปแบบ แต่ก็ “ข้ามเวลา” ด้วยการนอนหลับแบบไครโอนิกในยานที่เดินทางข้ามดวงดาวแทน เราเลยเห็น Gaal ข้ามเวลาสองครั้ง (จากยานของ Foundation มายังยานของ Hari [34 ปี] มายังพิภพ Synnax ในตอนจบ [138 ปี]) ในขณะที่ Salvor Hardin ที่เฉลยว่าเป็นลูกจากไข่ของ Dornick ก็ข้ามเวลาจาก Terminus มายัง Synnax เช่นกัน เส้นเวลาของทั้งสองคนจึงกระโดดๆ นับจากช่วงการก่อตั้ง Foundation มาจนถึงเหตุการณ์ First Crisis\n<ul>\n<li>ในซีซันแรก เรายังไม่รู้ว่าสองสาวที่โชคชะตาพาให้ไปเจอกันบน Synnax จะไปทำอะไรกันต่อ ที่แน่ๆ เรารู้ว่าทั้งสองคนมีพลังจิต ซึ่งมีความเป็นไปได้ 2 ทางคือ ไปสร้างสถาบันสถาปนาแห่งที่สอง (ร่วมกับ Hari หรือเปล่าไม่แน่ใจ) เพราะในหนังสือ ผู้สร้างสถาบันสถาปนาแห่งที่สองคือลูกหลานของ Raych Seldon (ซึ่งผมก็คาดว่า Gaal น่าจะมีลูกกับ Raych ด้วย) กับอีกทางคือไปสร้าง Gaia (หรือมีส่วนกับ The Mule) ซึ่งในหนังสือเป็นงานของ Daneel Olivaw / Eto Demerzel ต้องรอดูกันว่าผู้สร้างซีรีส์จะเดินเรื่องไปทางไหน</li>\n</ul>\n</li>\n</ul>\n<p>“ความอมตะ” ของตัวละครหลักทั้ง 3 กลุ่ม ทำให้การเล่าเรื่องของซีรีส์จะยังคงตัวละคร 3 กลุ่มนี้ไปตลอดในซีซันต่อๆ ไป (ต่างจากในนิยายที่ตัวละครจะเปลี่ยนชุดไปเรื่อยๆ ทุกตอน คิดว่าเป็นวิธีการดัดแปลงหนังสือเป็นซีรีส์แบบหนึ่ง เพื่อให้คนผูกพันกับตัวละคร)</p>\n<p>เนื้อเรื่องของซีรีส์ซีซัน 1 ยังนับถึงแค่ประมาณครึ่งเล่มแรกของนิยายเล่มแรกเท่านั้น (ในซีรีส์มัดรวมเอา The First Crisis / Second Crisis ที่เกี่ยวกับ Anacreon เข้าเป็นอันเดียวกัน) ยังเหลือเหตุการณ์เรื่องการค้าของ Foundation อยู่ในครึ่งเล่มหลังของนิยายเล่มแรก ซึ่งเป็นส่วนที่สนุกมาก แต่ไม่แน่ใจนักว่าซีรีส์ซีซันสองจะเน้นเรื่องนี้ไหม</p>\n<p>จากนั้น พอขึ้นนิยายเล่มสอง (Foundation and Empire) เราจะเห็นการเผชิญหน้ากันของ Foundation และ Empire ในอีกหลายร้อยปีถัดไป ซึ่งในนิยายเป็นตัวละครคนละ generation กันเลยตามเส้นเวลาในเรื่อง แต่เมื่อฉบับซีรีส์มีแนวคิดของ “ความอมตะ” เข้ามาด้วย เราจึงน่าจะเห็นการเผชิญหน้ากันอีกครั้งของจักรพรรดิ Cleon (อมตะด้วยโคลน) และ Hari Seldon ในร่างดิจิทัล ตามที่ปูมาไว้ตลอดทางของซีซันแรก</p>\n<p><strong>คำวิจารณ์ส่วนตัว</strong></p>\n<ul>\n<li>เส้นเรื่องของจักรพรรดิแปลกใหม่และน่าสนใจดีมาก</li>\n<li>เส้นเรื่องของ Hari Seldon รับไม่ค่อยได้ อย่างที่เขียนไป</li>\n<li>เส้นเรื่องของ Gaal Dornick น่ารำคาญมาก 555 โดยเฉพาะช่วงหลังๆ</li>\n<li>ตัวละครที่ชอบคือ Phara รู้สึกเป็นตัวละครที่มีมิติดี</li>\n</ul>The post <a href=\"https://markpeak.net/foundation-season-1/\">Foundation Season 1</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"815bab84f659b7a5df81dc1508dcdcf99375b41395fc0b70a0337dac6cd1d400","category":"Thai"}
{"title":"Google ซื้อกิจการ Wiz บริษัท Cloud Security มูลค่า 1.08 ล้านล้านบาท เป็นดีลใหญ่ที่สุดของบริษัท","link":"https://www.blognone.com/node/145332","date":1742309159000,"content":"<div><div><div><p>กูเกิลประกาศบรรลุข้อตกลงเพื่อซื้อกิจการ Wiz บริษัทพัฒนาแพลตฟอร์มความปลอดภัยบนคลาวด์ ด้วยมูลค่า 32,000 ล้านดอลลาร์ หรือประมาณ 1.08 ล้านล้านบาท <a href=\"https://www.blognone.com/node/145311\">อย่างเป็นทางการ</a> โดยดีลทั้งหมดจ่ายเป็นเงินสด เมื่อกระบวนการทั้งหมดเสร็จสิ้น Wiz จะเข้ามาเป็นส่วนหนึ่งของ Google Cloud</p>\n<p>Wiz เป็นสตาร์ทอัปจากอิสราเอลที่ให้บริการโซลูชันความปลอดภัยบนคลาวด์ มูลค่ากิจการล่าสุดอยู่ที่ประมาณ 16,000 ล้านดอลลาร์ จากการซื้อหุ้นคืนบางส่วนจากพนักงาน หลังจากบริษัท<a href=\"https://www.blognone.com/node/141041\">ไม่สามารถบรรลุข้อตกลง</a>ขายกิจการให้กูเกิลได้เมื่อปีที่แล้ว โดยมีรายงานว่าเป็นความกังวลเรื่องการผูกขาดธุรกิจ ซึ่งมูลค่าที่กูเกิลเสนอซื้อกิจการปีที่แล้วอยู่ที่<a href=\"https://www.blognone.com/node/140881\">ประมาณ 23,000 ล้านดอลลาร์</a> เท่ากับว่ากูเกิลกลับมาเจรจาใหม่ด้วยมูลค่าที่เพิ่มขึ้นเกือบ 40%</p>\n<p>กูเกิลบอกว่าดีลนี้ถือเป็นการลงทุนที่สำคัญของ Google Cloud ในสองด้านที่เป็นเรื่องจำเป็นในยุค AI คือ (1) เพิ่มความปลอดภัยบนคลาวด์ และ (2) เพิ่มความสามารถรองรับการใช้งานมัลติคลาวด์ ทำให้ความปลอดภัยเป็นเรื่องที่สำคัญมากยิ่งขึ้น</p>\n<p>Assaf Rappaport ซีอีโอและผู้ก่อตั้ง Wiz บอกว่าการเข้าเป็นส่วนหนึ่งของ Google Cloud จะทำให้บริษัทสามารถพัฒนาโซลูชันต่าง ๆ ออกมาได้เร็วมากกว่าเดิม ขณะที่บริการด้านความปลอดภัยนั้นจะยังรองรับมัลติคลาวด์ นั่นคือ Wiz ยังคงการเป็นพันธมิตรกับผู้ให้บริการคลาวด์รายอื่นทั้ง Azure, AWS และ Oracle Cloud ต่อไป ขณะเดียวกัน Google Cloud Marketplace จะไม่จำกัดตัวเลือกโซลูชันความปลอดภัยเฉพาะ Wiz แต่มีบริการอื่นด้วย</p>\n<p>ดีลนี้ยังเป็นการซื้อกิจการที่มีมูลค่าสูงสุดของกูเกิล มากกว่าสถิติเดิมคือ <a href=\"https://www.blognone.com/node/25675/\">Motorola Mobility</a> ในปี 2011 ที่ 12,500 ล้านดอลลาร์</p>\n<p>ที่มา: <a href=\"https://blog.google/inside-google/company-announcements/google-agreement-acquire-wiz/\">กูเกิล</a> และ <a href=\"https://www.theverge.com/google/24198766/google-acquires-wiz-cloud-cybersecurity-32-billion\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/f0c041535cdb87f88115dda63ca9e217.png\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/alphabet\">Alphabet</a></div><div><a href=\"/topics/acquisition\">Acquisition</a></div><div><a href=\"/topics/google-cloud\">Google Cloud</a></div><div><a href=\"/topics/wiz\">Wiz</a></div><div><a href=\"/topics/cybersecurity\">Cybersecurity</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9af6e94f3cb81d48bd6e3cfb71112c80d10051c3aa47c48055bd08bbe13aec24","category":"Thai"}
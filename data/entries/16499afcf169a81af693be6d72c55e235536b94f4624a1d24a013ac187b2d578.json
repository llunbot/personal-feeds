{"title":"เกม AAAA แบบใดห์? Skull and Bones ได้คะแนนเฉลี่ย 64/100 มีอะไรให้ทำเยอะแต่เกมจืดสนิท","link":"https://www.blognone.com/node/138270","date":1708337145000,"content":"<div><div><div><p><a href=\"https://www.blognone.com/node/138130\">เกมระดับ AAAA</a> อย่าง Skull and Bones เริ่มมีหลายสำนักปล่อยบทวิจารณ์ออกมาแล้ว แม้จะบทวิจารณ์ในตอนนี้จะยังมีไม่เยอะ แต่คะแนนที่ได้คือ 61/100 และ 64/100 จาก Opencritic และ Metacritic ตามลำดับ หลายสื่อชมไปที่ระบบการเดินเรือ และต่อสู้ที่ค่อนข้างดี มีอะไรให้ทำเยอะ แต่เมื่อมององค์รวมแล้วเกมนี้จืดชืดอย่างไม่น่าเชื่อ โดยมีตัวอย่างบทวิจารณ์จากสื่อต่าง ๆ ดังนี้</p>\n<p><img src=\"https://www.blognone.com/sites/default/files/externals/e01806982c84769998c8f79140f76450.png\" /></p>\n<p><strong><a href=\"https://tryhardguides.com/skull-and-bones-review-naval-enterprise/\">Try Hard Guides</a> 8/10</strong> : ตัวเกมให้เราได้ผจญภัยบนท้องทะเลกว้างใหญ่ตามที่สัญญาไว้ ถึงแม้ว่าจะเน้นกลไกการรบทางเรือมากเกินไป แต่เกมก็ยังคงน่าตื่นเต้น แม้จะมีช่วงน่าเบื่อบ้าง แต่ Skull and Bones มอบความบันเทิงหลายชั่วโมง กับตัวเลือกการปรับแต่งมากมายสำหรับผู้ที่ต้องการล่องเรือผจญภัยในน่านน้ำ</p>\n<p><strong><a href=\"https://www.ign.com/articles/skull-and-bones-review\">IGN</a> 7/10</strong> : มันไม่ใช่เกมที่ Ubisoft เคยให้ข้อมูลไว้ในช่วงต่าง ๆ ของการพัฒนาเกม การล่องเรือไปทั่วมหาสมุทรอินเดีย ยิงปืนใหญ่ ครก และหอกยักษ์ใส่ศัตรู เป็นกิจกรรมที่สนุกสนาน ระบบ RPG และการคราฟท์ มีความลึกซึ้งเหมือนกับมหาสมุทร ระบบเศรษฐกิจจำลองก็มีความซับซ้อนดี แต่อย่างไรก็ตามมันไม่สมกับเวลาการสร้างที่ยาวนานเท่าไหร่ เนื่องจากเนื้อหาช่วงท้ายเกมค่อนข้างบางเบา และเอาจริงมันแทบจะไม่มีเนื้อเรื่องเลย ความไม่เสถียรของเกมทำให้รู้สึกเหมือนนี่เป็นแค่ดราฟต์แรกของเกม แต่หวังว่าข้อบกพร่องจะถูกล้างไปด้วยเนื้อหาที่ Ubisoft วางแผนจะอัปเดตในอนาคต</p>\n<p><img alt=\"No Description\" src=\"https://www.blognone.com/sites/default/files/externals/a642f0c9bc8cbff5dbd86391a0ec198d.jpeg\" /></p>\n<p><strong><a href=\"https://cerealkillerz.org/review-skull-and-bones-spiel-entgeht-knapp-dem-kielholen/\">Cerealkillerz</a> 6.6/10</strong> : ให้ความรู้สึกเหมือนเป็นโหมดออนไลน์ของ Assassin's Creed IV: Black Flag แต่แย่กว่า การต่อสู้ทางทะเลสนุกมากในตอนแรก และดูสวยงาม แต่โชคไม่ดี มันยังคงเป็นการเล่นซ้ำซากจำเจที่น่าเบื่อ ไม่มีอะไรให้ทำมาก ผู้เล่นไม่อาจออกไปทำอะไรนอกเรือ และทุกอย่างในเกมดูช้า แม้จะมีศักยภาพอยู่บ้าง แต่ก็มีเกมแนวโจรสลัดอีกหลายเกมที่สนุกกว่านี้</p>\n<p><strong><a href=\"https://www.kakuchopurei.com/2024/02/skull-and-bones-review-kkp/\">Kakuchopurei</a> 50/100</strong> : ระบบเดินเรือ และการต่อสู้สนุกดี แต่มองภาพรวมแล้วไม่สมกะคำว่าเกมระดับ AAAA ทั้งราคา และคุณภาพ ไม่ว่าจะเป็นการเล่าเรื่องที่น่าเบื่อ กลไกการเล่นที่ตื้นเขิน หรือระบบมัลติเพลเยอร์ที่ขาดแรงบันดาลใจ เมื่อผู้เล่นกู้เรือและกล่าวอำลาการเดินทางที่โชคร้ายนี้ ใครจะอดคิดไม่ได้ว่า เกมนี้จะยอดเยี่ยมแค่ไหน ถ้า Ubisoft คิด และวางแผนการสร้างดีกว่านี้</p>\n<p><img alt=\"No Description\" src=\"https://www.blognone.com/sites/default/files/externals/c35848f7ee57dcf63ba0b2bd14ad2941.jpeg\" /></p>\n<p><strong><a href=\"https://www.noobfeed.com/reviews/2238/skull-and-bones-review-playstation-5\">NoobFeed</a> 30/100</strong> : Skull and Bones เคยมีศักยภาพที่จะเป็นเกม MMORPG โจรสลัดที่ยอดเยี่ยม แต่พอเกมออกมาจริงกลับไม่ใกล้เคียงเลย ตัวเกมขาดเนื้อหาที่น่าสนใจ ทำให้ Skull and Bones อาจกลายเป็นเกมราคาเต็มที่น่าผิดหวังที่สุดของ Ubisoft เท่าที่เคยเล่นมา เงินของผู้เล่นดูเหมือนจะถูกนำไปใช้กับสิ่งที่คล้ายกับเกมฟรี ที่ใช้ทรัพยากรของทีมพัฒนา AAA</p>\n<p>Skull and Bones วางจำหน่ายแล้วบน PC, PS5 และ Xbox Series X/S ขายราคา 1,899 บาทบน PC และ 2,390 บาทบน PS5</p>\n<p><img alt=\"No Description\" src=\"https://www.blognone.com/sites/default/files/externals/926cae3732f926bb0a6c9313f55680cd.jpeg\" /></p>\n<p>ที่มา - <a href=\"https://www.metacritic.com/game/skull-and-bones/\">Metacritic</a> และ <a href=\"https://opencritic.com/game/16299/skull-and-bones/reviews\">Opencritic</a></p>\n</div></div></div><div><div>Topics: </div><div><div><a href=\"/topics/skull-and-bones\">Skull and Bones</a></div><div><a href=\"/topics/ubisoft\">Ubisoft</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"16499afcf169a81af693be6d72c55e235536b94f4624a1d24a013ac187b2d578","category":"Thai"}
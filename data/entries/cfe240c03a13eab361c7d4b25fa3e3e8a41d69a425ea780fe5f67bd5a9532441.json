{"title":"รัฐบาลอังกฤษออกคำสั่งแบน TikTok มีผลกับอุปกรณ์ของหน่วยงานรัฐบาลทั้งหมด","link":"https://www.blognone.com/node/133043","date":1678978368000,"content":"<div><div><div><p>รัฐบาลอังกฤษประกาศแผนห้ามใช้งาน TikTok มีผลกับอุปกรณ์ของหน่วยงานรัฐบาลทั้งหมดทันที โดย Oliver Dowden รัฐมนตรีประจำสำนักฯ ระบุว่าหลังจากตรวจสอบความปลอดภัยในการใช้งานกับผู้เชี่ยวชาญแล้ว พบว่ามีความเสี่ยงที่ข้อมูลสำคัญของรัฐบาล สามารถเข้าถึงได้ผ่านแพลตฟอร์มดังกล่าว ทั้งข้อมูลผู้ใช้งาน รายชื่อผู้ติดต่อ และพิกัด</p>\n<p>ทั้งนี้คำสั่งแบนดังกล่าวมีผลเฉพาะอุปกรณ์ของรัฐบาลเท่านั้น ไม่ครอบคลุมถึงการใช้งานในอุปกรณ์ส่วนตัวของเจ้าหน้าที่ และหากหน่วยงานใดยังต้องใช้ TikTok เพื่อการทำงาน สามารถยื่นคำร้องขอพิจารณาเป็นกรณีไปได้</p>\n<p>ตัวแทน TikTok เปิดเผยความเห็นต่อคำสั่งดังกล่าวว่าบริษัทรู้สึกผิดหวัง และเชื่อว่าคำสั่งนี้มาจากประเด็นความขัดแย้งเรื่องภูมิรัฐศาสตร์ ซึ่งผู้ใช้งานในอังกฤษหลายล้านคนไม่ได้มีส่วนเกี่ยวข้อง ทั้งนี้บริษัทพร้อมหารือเพื่อปฏิบัติตามแนวทางที่รัฐบาลต้องการ</p>\n<p>ก่อนหน้านี้มีคำสั่งแบน TikTok ในการใช้งานบนอุปกรณ์ของรัฐบาลทั้งใน<a href=\"https://www.blognone.com/node/131896\">อเมริกา</a> และ<a href=\"https://www.blognone.com/node/132754\">คณะกรรมาธิการยุโรป</a></p>\n<p>ที่มา: <a href=\"https://www.cnbc.com/2023/03/16/uk-bans-tiktok-on-government-devices-following-us-move.html\">CNBC</a> และ <a href=\"https://www.gov.uk/government/news/tiktok-banned-on-uk-government-devices-as-part-of-wider-app-review\">GOV.UK</a></p>\n<p><img src=\"https://www.blognone.com/sites/default/files/externals/64779cc7682cc86ec682618c37dc25df.png\" alt /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/uk\">UK</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cfe240c03a13eab361c7d4b25fa3e3e8a41d69a425ea780fe5f67bd5a9532441","category":"Thai"}
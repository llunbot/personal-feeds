{"title":"WSL 2.0 จะรองรับการคืนแรมและดิสก์อัตโนมัติ, มองเน็ตเวิร์คเป็นเครื่องเดียวกับวินโดวส์","link":"https://www.blognone.com/node/135905","date":1695566415000,"content":"<div><div><div><p>WSL เคอร์เนลลินุกซ์ที่รันอยู่ในวินโดวส์นับเป็นเครื่องมือที่ช่วยให้นักพัฒนาสามารถเขียนแอปลินุกซ์บนวินโดวส์ได้อย่างสะดวก ตอนนี้ออกเวอร์ชั่น 2.0.0 pre-release ให้นักพัฒนามาทดสอบกันก่อนจะออกตัวจริง โดยมีฟีเจอร์สำคัญคือการคืนแรมและดิสก์ตามการใช้งานจริง ทำให้ระบบรวมเป็นเนื้อเดียวกับวินโดวส์มากขึ้น</p>\n<p>ฟีเจอร์ชุดนี้ยังอยู่ในสถานะทดลองทั้งหมด โดยที่จริงเป็น 6 ฟีเจอร์ที่ทำให้ WSL ทำงานเป็นเนื้อเดียวกับวินโดวส์มากขึ้น ได้แก่</p>\n<ul>\n<li>autoMemoryReclaim: คืนแรมตามการใช้งานจริง</li>\n<li>sparseVhd: คืนดิสก์ตามการใช้งานจริง จากเดิมที่ไฟล์ VHD ที่เป็นอิมเมจของ WSL นั้นจะโตขึ้นอย่างเดียวไม่หดลง</li>\n<li>mirrored network: โหมดเน็ตเวิร์คแบบใหม่ มองเห็นเน็ตเวิร์คเป็นเครื่องเดียวกัน ไม่ต้องทำ tunnel เพื่อเชื่อมต่อเข้าไปยังเซิร์ฟเวอร์ใน WSL และแอปใน WSL ก็สามารถเชื่อมกับแอปในวินโดวส์ผ่าน localhost ได้</li>\n<li>dnsTunneling: สั่งให้ WSL ไปใช้ DNS ตามการตั้งค่าของวินโดวส์</li>\n<li>firewall: ใช้คอนฟิก firewall จากวินโดวส์กับ WSL</li>\n<li>autoProxy: แอปใน WSL ใช้ proxy ตามการตั้งค่าในวินโดวส์</li>\n</ul>\n<p>ฟีเจอร์ทั้งหมดหากทำงานได้เต็มที่ก็นับว่าแทบจะเป็นเนื้อเดียวกับวินโดวส์อย่างสมบูรณ์ อย่างไรก็ดี ฟีเจอร์ทั้งหมดยังอยู่ในสถานะทดลอง ผู้ใช้ต้องแก้คอนฟิกเปิดใช้งานเอง และมีปัญหาที่รู้อยู่แล้วจำนวนหนึ่ง เช่น autoMemoryReclaim มีปัญหาหากรัน docker daemon ใน WSL โดยตรง (ไม่มีปัญหาหากใช้ Docker Desktop), หรือ mirrored network ก็ยังมีปัญหาเมื่อใช้กับ VSCode Remote รวมถึงฟีเจอร์หลายตัวจำเป็นต้องใช้ Windows Insider ด้วย กว่าจะใช้งานได้เต็มที่ก็คงต้องรออีกระยะหนึ่ง แต่ก็นับว่าเป็นเส้นทางชัดเจนว่าจะใช้งานได้ในอนาคต</p>\n<p>ที่มา - <a href=\"https://devblogs.microsoft.com/commandline/windows-subsystem-for-linux-september-2023-update/\">Windows Command Line Blog</a></p>\n<p><img src=\"https://www.blognone.com/sites/default/files/externals/398d167ffab6b59eed34e4c6a166cb71.png\" alt /></p>\n</div></div></div><div><div>Topics: </div><div><div><a href=\"/topics/wsl\">WSL</a></div><div><a href=\"/topics/microsoft\">Microsoft</a></div><div><a href=\"/topics/linux\">Linux</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3a1f7617e1f626e59db00a6a432c3f8d993786d4f9eee57a7851b558200ce4af","category":"Thai"}
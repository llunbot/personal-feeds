{"title":"ผลสำรวจพบ ปี 2025 คนใช้ Generative AI บำบัตจิตใจมากสุด ตามด้วยจัดระเบียบชีวิต และค้นหาจุดหมาย","link":"https://www.blognone.com/node/145907","date":1744884643000,"content":"<div><div><div><p>รายงานจาก Filtered.com สำรวจ 100 อันดับการใช้ Generative AI ในช่วง 12 เดือนที่ผ่านมา โดยรวมพบว่ากระแส AI มาแรงขึ้นกว่าเดิม ไม่ได้เป็นแค่เครื่องมือสำหรับเล่นสนุก หรือช่วยงานทั่วไปเท่านั้น แต่กลายเป็นส่วนหนึ่งของชีวิตประจำวันของหลาย ๆ คนไปแล้ว</p>\n<p>ที่น่าสนใจคือ AI ไม่ได้ช่วยเรื่องเทคนิค หรือทำงานเบื้องหลังอีกต่อไป มันเข้าไปช่วยในเรื่องส่วนตัวมากขึ้น กลายเป็นเพื่อนคู่คิด ที่ช่วยสะท้อนตัวตนของผู้ใช้ออกมาให้ชัดขึ้น เห็นได้จาก 3 อันดับแรกจากการใช้งาน Generative AI ยอดนิยมในปีนี้ ได้แก่ ใช้บำบัดจิตใจ/เป็นเพื่อน, จัดระเบียบชีวิต, และค้นหาจุดหมาย</p>\n<p>ส่วนอันดับที่ 4 และ 5 เพิ่มขึ้นจากปีที่แล้ว นั่นก็คือ ใช้เพิ่มประสิทธิภาพการเรียน และเขียนโค้ด</p>\n<p>เมื่อดูจากประเภทการใช้งาน พบว่าคนส่วนใหญ่ใช้ Generative AI ไว้ช่วยในเรื่องต่าง ๆ ในชีวิต ทั้งงาน บำบัดจิตใจ มากกว่าการเขียนโค้ด หรือสรุปรายงานแบบเดิม รวมถึงใช้ AI เพื่อถามสิ่งที่ลึกซึ้งขึ้น เช่น \"เรากำลังทำอะไรอยู่กับชีวิต?\" หรือ \"สิ่งนี้ตรงกับคุณค่าที่เราเชื่อไหม?\"</p>\n<p>นอกจากนี้ ปีนี้ยังมีเคสการใช้ Generative AI ที่ติดอันดับเพิ่มมาใหม่ เช่น ขอคำปรึกษาด้านภาษี (อันดับ 32), ปรึกษาวิธีเลี้ยงลูก (อันดับ 42), ช่วยคุยกับหมอได้ดีขึ้น (อันดับ 78), เลี่ยงการประชุม (อันดับ 86), และค้นหาศาสนา (อันดับ 89) (การจัดอันดับที่เหลือ อ่านได้<a href=\"https://learn.filtered.com/hubfs/The%202025%20Top-100%20Gen%20AI%20Use%20Case%20Report.pdf\">ที่นี่</a>)</p>\n<p>อย่างไรก็ตาม หลายคนเริ่มตั้งคำถามเรื่องความเป็นส่วนตัวของข้อมูล ความลำเอียงทางการเมือง และการที่ AI บางรุ่น ไม่จดจำอะไรเกี่ยวกับผู้ใช้ได้ ทั้งที่ผู้ใช้บางคนก็อยากให้จำให้ได้บ้าง เพราะจะได้คุยกันลื่น ๆ กว่านี้ รวมทั้งคาดหวังว่าสักวัน AI จะสามารถลงมือทำแทนมนุษย์ได้จริง ๆ (ไม่ใช่แค่ให้คำแนะนำ) และในขณะเดียวกัน มีคนเริ่มกังวลว่า มนุษย์พึ่งพา AI มากเกินไปหรือเปล่า</p>\n<p>ที่มา: <a href=\"https://hbr.org/2025/04/how-people-are-really-using-gen-ai-in-2025\">Harvard Business Review</a> via <a href=\"https://learn.filtered.com/hubfs/The%202025%20Top-100%20Gen%20AI%20Use%20Case%20Report.pdf\">Filtered.com</a></p>\n<p><img alt=\"alt=&quot;AI&quot;\" src=\"https://www.blognone.com/sites/default/files/externals/dfe03dfd6d47e1c7da331bdc309119ed.png\" /></p>\n</div></div></div><div><div>Topics: </div><div><div><a href=\"/topics/generative-ai\">Generative AI</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/research\">Research</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"466e6e2a581a64a6ee91cceac096f525b0fb9b3e814469eb98e81afacca30826","category":"Thai"}
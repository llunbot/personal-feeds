{"title":"กูเกิลเพิ่มเสียงเพลงให้ ChromeOS เป็นครั้งแรก เสียงเสียบสายชาร์จ-เตือนแบตเหลือน้อย","link":"https://www.blognone.com/node/138213","date":1707965934000,"content":"<div><div><div><p>กูเกิลเปิดเผยว่าได้เพิ่ม \"เสียงเอฟเฟคต์\" ให้ระบบปฏิบัติการ ChromeOS เป็นครั้งแรกในเดือนกันยายน 2023 โดยก่อนหน้านั้น ChromeOS เป็นระบบปฏิบัติการที่ไม่เคยมีเสียงของระบบ (system sound) มาก่อนเลย</p>\n<p>กูเกิลตัดสินใจเพิ่มเสียงชุดแรก 2 เสียงคือ เสียงร้องเวลาเสียบสายชาร์จ และเสียงเตือนตอนแบตเตอรี่ลดต่ำลง เพื่ออำนวยความสะดวกให้ผู้ใช้ รวมถึงผู้ใช้ที่มีปัญหาด้านการมองเห็น การมีเสียงบอกว่าเสียบสายชาร์จเข้าแล้ว หรือ แบตเตอรี่ต่ำถึงระดับที่ควรชาร์จ ช่วยลดความจำเป็นในการเรียกแอพอ่านหน้าจอ (screen reader) ลงได้</p>\n<p>กูเกิลมีพนักงานตำแหน่ง UX sound designer ที่เคยทำเสียงให้ Pixel มาก่อนแล้ว จึงนำประสบการณ์และแนวทางของ Pixel มาพัฒนาต่อ ข้อกังวลอันหนึ่งคือ ChromeOS ถูกใช้ในสถาบันการศึกษาเยอะมาก ทำให้ทีมต้องพยายามเลือกเสียงและระดับความดังที่ไม่รบกวนสมาธิของครูและนักเรียนจนเกินไป</p>\n<p>เสียงเสียบสายชาร์จที่เลือกเป็นเสียงเปียโน โน้ต G major ที่ค่อยๆ เบาลง (ฟังเสียงได้จากต้นทาง) เน้นเสียงเบสเพื่อใช้ประโยชน์จากลำโพงของ Chromebook ที่ใหญ่กว่าลำโพงของสมาร์ทโฟน และเสียงเสียบสายชาร์จยังแบ่งเป็น 3 เวอร์ชันย่อย แยกตามสถานะของแบตเตอรี่ในตอนนั้น (เหลือต่ำกว่า 15%, 16-79%, 80% ขึ้นไป)</p>\n<p>ส่วนเสียงเตือนแบตเตอรี่ลดต่ำ (เหลือใช้งานได้น้อยกว่า 15 นาที) เป็นเสียงโน้ต 3 ตัวแบบเร็วๆ เพื่อเตือนให้ผู้ใช้ทราบว่าต้องไปหาสายชาร์จแล้ว</p>\n<p>ตัวฟอร์แมตไฟล์เสียงเลือกใช้ไฟล์แบบ FLAC ที่ขนาดไฟล์เล็กแต่ยังให้คุณภาพเสียงที่ดี การเลือกนี้ยังส่งผลให้ทีมพัฒนา ChromeOS ต้องพัฒนาฟีเจอร์เล่นเสียงแบบ FLAC เพิ่มเติมให้มั่นใจว่าเล่นเสียงได้บนฮาร์ดแวร์ทุกรุ่น</p>\n<p>ที่มา - <a href=\"https://blog.google/products/chromebooks/google-chromeos-charging-sound/\">Google</a></p>\n<p><img alt=\"No Description\" src=\"https://www.blognone.com/sites/default/files/externals/603c739b8c3797b5acdedbe8e72e55c0.jpeg\" /></p>\n</div></div></div><div><div>Topics: </div><div><div><a href=\"/topics/chromeos\">ChromeOS</a></div><div><a href=\"/topics/google\">Google</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"554f3801b4aa96a86ae5a6cbff0d360389bb4adebd4bd1e5d74cc733facf1714","category":"Thai"}
{"title":"VALORANT แบนโปรเพลเยอร์ไทย Doomsday เนื่องจากใช้โปรระหว่างเล่นโหมดแรงค์","link":"https://www.blognone.com/node/125540","date":1635429945000,"content":"<div><div><div><p>ถือเป็นข่าวใหญ่ที่สะเทือนวงการ VALORANT Esport ทั่วโซน SEA เมื่อ \"Doomsday\" อดีตโปรเพลเยอร์ไทยจากทีม Sainuahualouis โดน Riot Games และ FPSThailand แบนการแข่งขัน 12 เดือน เนื่องจากตรวจพบว่ามีการใช้โปรแกรมช่วยเล่นระหว่างซ้อมในโซนเอเชีย</p>\n<p>สำหรับต้นเรื่องเกิดขึ้นเมื่อวันที่ 21 ตุลาคม ใน Discord เซิฟเวอร์ VALORANT SCRIM ASIA ซึ่งเป็นที่หาทีมซ้อมของผู้เล่นระดับโปรเพลเยอร์ มีผู้เล่นคนหนึ่งได้แจ้งรายงานต่อแอดมินภายในแชนแนล #support-feedback ว่าระหว่างการฝึกซ้อมในโหมด Competitive โปรแกรมตรวจจับการโกงของ Riot ที่เรียกว่า Vanguard ได้แจ้งเตือนว่ามีผู้เล่นภายในห้องซ้อมใช้โปรแกรมช่วยเล่น ซึ่งในรายงานมีการชี้แจงรายละเอียดเพิ่มเติมว่ากำลังฝึกซ้อมกับผู้เล่นไอดีชื่อ SNH DRAKENZ#Frupy ที่มาจากทีม Sainuahualouis ทีมแอดมินจึงได้ติดต่อไปยังผู้เล่นไอดีดังกล่าวและพบว่าโปรเพลเยอร์ Doomsday ได้ยืมไอดีเพื่อนมาใช้แข่งและถูกโปรแกรม Vanguard ดักจับในที่สุด</p>\n<p><img src=\"https://www.blognone.com/sites/default/files/externals/dacf2d1c03efa0d711fb8079512e6ea4.jpg\" /></p>\n<p>ต่อมา Riot Games ได้รับเรื่องนี้มาและทำการสืบสวนเพิ่มเติมเนื่องจาก Doomsday เคยเข้าแข่งขัน VCT Stage 3 Open Qualifiers Thailand ซึ่งเป็นการแข่งขันอย่างเป็นทางการของ VALORANT ในที่สุดได้มีการ<a href=\"https://playvalorant.com/en-sg/news/esports/competitive-ruling-suphawit-doomsday-namuangrak/\" target=\"_blank\">ออกประกาศอย่างเป็นทางการ</a>ว่า มีความผิดจริงในฐานการใช้โปรแกรมช่วยเล่นและลงโทษด้วยการแบนไม่ให้ลงแข่ง VAROLANT ในทุกรายการทั้งไทยและต่างประเทศเป็นเวลา 12 เดือน</p>\n<p>ซึ่งในขณะที่เกิดเรื่อง Sainuahualouis ที่ยังมีอดีตโปรเพลเยอร์คนดังกล่าวเข้าร่วมทีมได้ลงแข่งขันรายการ FPSThailand VALORANT Series : Season 1 อยู่ ทำให้ทาง FPSThailand แบนผู้เล่นคนดังกล่าวด้วยเช่นกัน และทำการปรับแพ้แมพที่ทีม Sainuahualouis เคยชนะในช่วงที่ Doomsday เข้าแข่งทั้งหมด ส่วนทีม Sainuahualouis ยังคงสามารถเข้าแข่งขันได้ตามปกติ</p>\n<p>ที่มา : <a href=\"https://playvalorant.com/en-sg/news/esports/competitive-ruling-suphawit-doomsday-namuangrak/\" target=\"_blank\">VALORANT</a>, <a href=\"https://www.facebook.com/fpsthailand/posts/4843463022351027\" target=\"_blank\">Facebook FPSThailand.com</a></p>\n</div></div></div><div><div>Topics: </div><div><div><a href=\"/topics/valorant\">Valorant</a></div><div><a href=\"/topics/esports-0\">eSports</a></div><div><a href=\"/topics/thailand\">Thailand</a></div><div><a href=\"/topics/riot-games\">Riot Games</a></div></div></div>","author":"vvkungx","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"73a42ec1e2ff3e2a6adcc67de436839362faaea17c7d92e9a9b8b16fd34b03f5","category":"Thai"}
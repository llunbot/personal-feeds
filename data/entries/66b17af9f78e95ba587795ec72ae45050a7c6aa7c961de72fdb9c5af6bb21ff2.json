{"title":"เผยคดี Masimo vs. Apple เรื่อง Apple Watch ละเมิดสิทธิบัตร อาจเริ่มต้นจากการรับวิศวกร Masimo เข้าทำงาน","link":"https://www.blognone.com/node/137414","date":1703725333000,"content":"<div><div><div><p>จากข่าวที่คณะกรรมการการค้าของสหรัฐอเมริกา หรือ ITC <a href=\"https://www.blognone.com/node/137394\">ออกคำสั่งแบน</a>การนำเข้า Apple Watch สองรุ่นมาขายในสหรัฐอเมริกา หลังจากบริษัทพัฒนาอุปกรณ์การแพทย์ Masimo ฟ้องแอปเปิลในข้อหาละเมิดสิทธิบัตร ก็มีรายงานเพิ่มเติมว่าคดีน่าจะมีจุดเริ่มต้นจากอะไร</p>\n<p>Mark Gurman แห่ง Bloomberg คนเดิม ระบุว่าตัวละครสำคัญของคดีฟ้องร้องนี้คือ Marcelo Lamego วิศวกรปริญญาเอกจาก Stanford สัญชาติบราซิล ซึ่งทำงานที่ Masimo ตั้งแต่ปี 2003 ในตำแหน่งนักวิจัยวิทยาศาสตร์ แล้วได้เลื่อนเป็นซีทีโอของ Cercacor บริษัทตั้งใหม่ในเครือของ Masimo ในปี 2014 เขาลาออกจาก Masimo ย้ายไปทำงานที่แอปเปิล เรื่องนี้อาจฟังดูเป็นเรื่องปกติ</p>\n<p>แต่มีเอกสารในคดีฟ้องร้อง อธิบายเรื่องราวเบื้องหลัง ว่าแอปเปิลเป็นฝ่ายทาบทาม Lemego ตั้งแต่ต้นปี 2013 ซึ่งตอนนั้นผู้บริหารของแอปเปิลและ Masimo ได้เริ่มเจรจาความร่วมมือพัฒนาสินค้าใหม่อยู่ ทำให้ Lamego ปฏิเสธข้อเสนอของแอปเปิล แต่แล้วเขาเปลี่ยนใจกลับเป็นฝ่ายอีเมลไปหา Tim Cook ซีอีโอแอปเปิลเอง ให้รับเขาเข้าทำงาน เนื่องจากเขาขอเลื่อนตำแหน่งที่ Masimo แต่ไม่ได้ตามต้องการ</p>\n<p><img alt=\"No Description\" src=\"https://www.blognone.com/sites/default/files/externals/140264c3bf601bf0da059683a910f066.jpg\" /><em>สมาร์ทวอทช์ของ Masimo</em></p>\n<p>เนื้อหาในอีเมล Lemego บอกว่าเขาทำงานพัฒนาอุปกรณ์การแพทย์ที่ Masimo มาตลอด 10 ปี และเชื่อว่ามีความสามารถสร้างคุณค่าให้กับแอปเปิลได้แน่นอน หากแอปเปิลให้โอกาส เขาเชื่อว่าแอปเปิลจะสามารถพัฒนาเทคโนโลยีใหม่ จนเป็นแบรนด์อันดับ 1 ในตลาดสินค้าการแพทย์ ฟิตเนส และสุขภาพได้</p>\n<p>Masimo และแอปเปิลไม่สามารถบรรลุข้อตกลงความร่วมมือในการพัฒนาเทคโนโลยีได้ ขณะที่ตอนนั้นแอปเปิลก็เริ่มพัฒนา Apple Watch แล้ว การรับ Lamego มาทำงาน ก็เพื่อดูแลโครงการพัฒนานี้ ในเอกสารยังบอกว่าตอนที่ Lemego ย้ายมาแอปเปิล มีพนักงาน Masimo อีกประมาณ 20 คน ที่ย้ายตามมาด้วย อย่างไรก็ตาม Lamego ก็ทำงานกับแอปเปิลได้แค่เพียง 7 เดือน โดยมีคำอธิบายจากผู้บริหารระดับสูงในแอปเปิลว่า วิธีการทำงานของเขาไม่เข้ากับวัฒนธรรมของแอปเปิล</p>\n<p>ทนายของ Masimo ระบุว่าแล้ว Apple Watch ก็<a href=\"https://www.blognone.com/node/60241\">เปิดตัว</a>ในเดือนกันยายน 2014 แต่ตอนนั้นมีเฉพาะความสามารถการวัดอัตราการเต้นหัวใจ ฟีเจอร์ที่เป็นประเด็นในการฟ้องร้องคือเซ็นเซอร์วัดระดับออกซิเจนในเลือด <a href=\"https://www.blognone.com/node/118443\">เริ่มมีในปี 2020</a> ของ Apple Watch Series 6 แต่เหตุที่ทำให้ Masimo ตัดสินใจฟ้องร้อง เพราะช่วงเวลาเดียวกัน Lemego ได้ตั้งสตาร์ทอัพขายอุปกรณ์วัดระดับออกซิเจนในเลือดชื่อ Oxxiom ซึ่ง Masimo ฟ้องร้องและชนะคดีทำให้ Oxxiom ถูกสั่งห้ามขาย กรณีของ Apple Watch จึงมองว่าคล้ายคลึงกัน</p>\n<p><img src=\"https://www.blognone.com/sites/default/files/externals/0ed3e292683ab4ba51fe7fea41f5e092.jpg\" /><em>Apple Watch Series 6 ที่เริ่มมีฟีเจอร์วัดระดับออกซิเจนในเลือด</em></p>\n<p>รายงานบอกว่า Masimo เดิมต้องการ<a href=\"https://www.blognone.com/node/137315\">เรียกค่าเสียหาย</a>จากแอปเปิล 3 พันล้านดอลลาร์ แต่การเจรจาไม่เป็นผล ทำให้บริษัทตัดสินใจฟ้องแบนการนำเข้าสินค้าจนมาสู่ผลลัพธ์ดังกล่าว ขณะที่แอปเปิลก็มีรายงานว่ากำลัง<a href=\"https://www.blognone.com/node/137298\">หาวิธีแก้ไข</a>เรื่องนี้อยู่</p>\n<p>ที่มา: <a href=\"https://www.bloomberg.com/news/articles/2023-12-27/what-started-the-apple-watch-ban-saga-a-late-night-email-to-ceo-tim-cook\">Bloomberg</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/apple-watch\">Apple Watch</a></div><div><a href=\"/topics/patent\">Patent</a></div><div><a href=\"/topics/lawsuits\">Lawsuits</a></div><div><a href=\"/topics/health\">Health</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"66b17af9f78e95ba587795ec72ae45050a7c6aa7c961de72fdb9c5af6bb21ff2","category":"Thai"}
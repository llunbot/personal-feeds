{"title":"รีวิว REON POCKET 5 เครื่องทำความเย็น/ความร้อนพกพา ที่เป็นแปะความเย็นมากกว่าพัดลม","link":"https://www.blognone.com/node/140526","date":1718967231000,"content":"<div><div><div><p>REON POCKET 5 เครื่องทำความเย็น/ความร้อนแบบพกพาจาก SONY รายละเอียด<a href=\"https://www.blognone.com/node/139733\">สเปคเครื่อง</a> รุ่นนี้เพิ่มระดับความเย็นได้ถึง 5 ระดับ จากเดิมแค่ 4 ระดับ ทำความเย็นสูงขึ้น 1.5 เท่า ใช้เครื่องได้นาน 7.5 ชั่วโมง (เมื่อปรับความเย็นที่ระดับ 4)</p>\n<p><img alt=\"No Description\" src=\"https://www.blognone.com/sites/default/files/externals/ed46f96184d28db0228d38d88c6330f2.png\" /></p>\n<p><img alt=\"No Description\" src=\"https://www.blognone.com/sites/default/files/externals/10ffd1da375dbcff9867227d26100b1e.png\" /></p>\n<p>อุปกรณ์และวัสดุเครื่อง REON POCKET 5</p>\n<p>ดีไซน์เครื่อง REON POCKET 5 ไม่ได้ต่างจากรุ่น REON POCKET 4 มีลักษณะแบนทำให้เวลาสวมใส่ค่อนข้างกลืนไปกับตัวเสื้อ วัสดุที่ใช้เป็นพลาสติก งานประกอบแข็งแรง ไม่เปราะ หรือให้ความรู้สึกว่าพังง่าย แต่น้ำหนักเบา ประมาณ 116 กรัม ตอนใช้คล้องคอ 2-3 ชั่วโมง ไม่ได้รู้สึกหนักหรืออึดอัดเลย ส่วนวัสดุทำความเย็น/ความร้อนเป็นเหล็กสแตนเลส SUS316 มีช่วงอุณหภูมิ (ตามสภาพแวดล้อมการใช้งาน) อยู่ที่ 5°C–40°C บริเวณเส้นสายคล้องบิดงอได้เพื่อสวมใส่ง่ายขึ้น</p>\n<p><img alt=\"No Description\" src=\"https://www.blognone.com/sites/default/files/externals/36040423561f2ad9125df0a50a00da36.png\" /></p>\n<p><img alt=\"No Description\" src=\"https://www.blognone.com/sites/default/files/externals/ceefcea63cf57a727db54417d0fc7ed0.png\" /></p>\n<p>การใช้งาน</p>\n<p>REON POCKET 5 จะให้ความเย็นความร้อนผ่านเหล็กสแตนเลสเท่านั้น ดังนั้นต้องคล้องคอให้แผ่นเหล็กสแตนเลสติดกับหลัง หันช่องระบายอากาศที่มีหัวประกอบอยู่ขึ้นด้านบน เพื่อปล่อยลมที่ท่อระบายอากาศออกมา หลักการทำงานคล้ายกับแอร์บ้านที่ต้องมีพัดลมคอยล์ร้อน ตอนสวมใส่ต้องพยายามให้ตัวท่ออยู่เลยปกคอเสื้อเพื่อให้อากาศถ่ายเทออกข้างนอก ในกล่องจะให้หัวยางแบบสั้นและยาว แบบสั้นสำหรับวันที่ใส่เสื้อคอกลม ส่วนแบบยาวสำหรับวันที่ใส่เสื้อแบบมีปก</p>\n<p><img alt=\"No Description\" src=\"https://www.blognone.com/sites/default/files/externals/8c3e053414907cef7c12fddbb1b4b76f.png\" /><img alt=\"No Description\" src=\"https://www.blognone.com/sites/default/files/externals/80f6b4ae3003b3e1f3bb99399d4f219d.png\" /></p>\n<p>ด้านข้างเครื่องมีปุ่มเปิดเครื่องและกดเพื่อเชื่อมต่อกับแอปพลิเคชัน REON POCKET ซึ่งสามารถกดปรับอุณหภูมิ ความร้อนปรับได้สูงสุด 4 ระดับ ความเย็นได้สูงสุด 5 ระดับ และ Smart Mode จะปรับอุณหภูมิให้เหมาะสมกับอุณหภูมิและความชื้นตามสภาพอากาศ ซึ่งเครื่องวัดอุณหภูมิไว้ที่ต้องติดไว้กับเสื้อ</p>\n<p><img alt=\"No Description\" src=\"https://www.blognone.com/sites/default/files/externals/d6e905429a050ccdee477c2c28042bcd.png\" /><img alt=\"No Description\" src=\"https://www.blognone.com/sites/default/files/externals/3b50cc0b67040c73f3779a1e9fde0a58.png\" /><img alt=\"No Description\" src=\"https://www.blognone.com/sites/default/files/externals/ccfdc628cb5aeb55c6f40abe7fa16c08.png\" /><img alt=\"No Description\" src=\"https://www.blognone.com/sites/default/files/externals/92013cc863f2f9d8910cd27f4aa149f2.png\" /><img alt=\"No Description\" src=\"https://www.blognone.com/sites/default/files/externals/be367cf5b4875cd83a43adc174fb3459.png\" /></p>\n<p>ความรู้สึกการใช้งาน</p>\n<p>ตอนเปิดเครื่องระบบทำความเย็นและความร้อนค่อนข้างไว หรือตอนเปลี่ยนอุณหภูมิจากร้อนเป็นเย็นก็ปรับได้เร็วเช่นกัน ลองจับเวลาตั้งแต่เปิดเครื่องใช้เวลาเพียง 10 วินาที เครื่องเริ่มเย็นทันทีโดยที่ไม่ต้องรอ</p>\n<p>อย่างไรก็ตาม ตอนใช้จริง Reon Pocket 5 ให้ความรู้สึกเหมือนมีแผ่นแปะเย็นอยู่ที่หลังมากกว่า ไม่ได้รู้สึกเย็นสบายเหมือนมีลมจากพัดลมหรือแอร์พกพา ซึ่งการทำความเย็นของเครื่องจึงมาในรูปแบบลดอุณหภูมิผ่านผิวหนังที่สัมผัสลง</p>\n<ul>\n<li>โหมดทำความเย็น</li>\n</ul>\n<p>จากที่ลองใช้ไปทำกิจกรรมกลางแจ้ง ยิ่งอากาศร้อนมากเปิดโหมดระดับ 5 รู้สึกสัมผัสกับความเย็นได้เล็กน้อย ไม่ได้รู้สึกเย็นจนถึงขั้นเหงื่อไม่ออก แต่ช่วยให้ร่างกายรู้สึกคลายร้อนลงจนไม่ได้รู้สึกร้อนจัด แต่ถ้านั่งทำงานในห้องเปิดพัดลมไปด้วย พร้อมกับใส่เครื่อง REON POCKET 5 จะช่วยให้สัมผัสความรู้สึกเย็นได้มากขึ้น</p>\n<ul>\n<li>โหมดทำความร้อน</li>\n</ul>\n<p>โหมดทำความร้อนค่อนข้างเวิร์คสำหรับนั่งงานในห้องแอร์หรือออฟฟิศขั้วโลกที่อากาศเย็นจัด รู้สึกช่วยให้อุ่นมากขึ้น ลดอาการหนาวสั่นลงไปได้ ความรู้สึกอาจจะคล้ายๆ การนั่งให้ห้องหนาวๆ แค่ถือแก้วน้ำร้อนอุ่นๆ เอาไว้ที่มือ</p>\n<p><img alt=\"No Description\" src=\"https://www.blognone.com/sites/default/files/externals/12ab3b509a7b922fe3fc35fb646bfbae.png\" /></p>\n<p>สรุป</p>\n<p>REON POCKET 5 ถึงแม้ความรู้สึกเย็นจะไม่เหมือนที่คาดหวังไว้ แต่ก็เป็นอีกตัวช่วยหนึ่งสำหรับคนที่ต้องอยู่กลางแดดร้อนจัด หรือสถานที่ที่ไม่ค่อยมีอากาศเช่น ในโรงงาน รวมถึงไรเดอร์ส่งของ เครื่องนี้ถือเป็นทางเลือกหนึ่งที่ดีเลย เพราะอย่างน้อยช่วยคลายความร้อนและลดอุณหภูมิในร่างกายลง ไม่ทำให้รู้สึกร้อนจนเกินไป</p>\n<p>ส่วนที่คนไม่มีกิจกรรมที่ต้องอยู่กลางแจ้งอาจไม่จำเป็นเท่าไหร่ แต่ถ้าออฟฟิศหนาวเกินไป REON POCKET 5 ก็เป็นทางเลือกหนึ่งที่ดีเช่นกัน</p>\n</div></div></div><div><div>Topics: </div><div><div><a href=\"/topics/sony\">Sony</a></div></div></div>","author":"Chomsu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9b32db3440b9f7c5a498e8546e4907a4e1f50ec483ed07ea30074906513f04f6","category":"Thai"}
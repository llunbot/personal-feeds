{"title":"ป๋าขอบาย! ลือ Apple จะพัฒนาหน้าจอ Micro-LED เอง ไม่พึ่ง Samsung","link":"https://www.blognone.com/node/133986","date":1684913538000,"content":"<div><div><div><p>Apple และ Samsung นั้นต่างเป็นทั้งคู่ค้า และคู่แข่ง กันมาอย่างยาวนาน ซึ่งก็มีหลายครั้งที่ Apple พยายามลดการพึ่งพา Samsung และในข่าวนี้ก็เป็นอีกคราที่ Apple แสดงออกอย่างชัดเจนว่าจะไม่พึ่งพา Samsung แล้ว</p>\n<p>โดยรายงานนี้มาจาก <strong>Nikkei Asia</strong> ที่ได้เล่าว่า Apple ได้เข้ามามีส่วนร่วมในการพัฒนา และผลิตจอภาพรุ่นต่อไปของตัวเองอย่างมาก เพื่อลดการพึ่งพาคู่แข่งอย่าง Samsung และเพิ่มอำนาจตัวเองในการจัดหาชิ้นส่วนประกอบหลัก ซึ่งในทางปฏิบัติแล้วค่อนข้างจะตรงกันข้ามกับการผลิต iPhone ในรูปแบบปกติ</p>\n<p>ในช่วง 10 ปีที่ผ่านมา Apple ได้ทุ่มเทในการพัฒนาจอแบบ <strong>Micro-LED</strong> อย่างหนัก เพื่อที่จะได้มั่นใจได้ว่าพอเข้าสู่ขั้นตอนการผลิต จะผลิตจอออกมาเป็นจำนวนมากได้ โดยจอภาพแบบ Micro-LED เป็นหน้าจอที่ใช้ส่วนประกอบเล็กกว่าจอ LED ถึง 100 เท่า ซึ่งจะส่งผลให้มีอัตราการกินพลังงานน้อย และมีขนาดบางกว่าจอแบบ OLED อีกทั้งยังให้ความสว่างในที่กลางแจ้งได้ดีกว่า และยังเอามาใช้สำหรับทำจอขอบโค้ง หรือจอพับตามสมัยนิยมได้อีกด้วย</p>\n<p>การพัฒนาเทคโนโลยีจอแบบนี้เกิดขึ้นที่ สำนักงาน R&amp;D ลับ ๆ ของ Apple ที่ตั้งอยู่ในเขตหลงถานในเมืองเถาหยวนประเทศไต้หวัน ซึ่งพัฒนาร่วมกับ TSMC ที่ตั้งอยู่ในไต้หวันเช่นกัน โดยจอ Micro-LED จะเป็นหนึ่งในหน้าจอที่จะใช้ส่วนประกอบที่แพงที่สุดในบรรดาอุปกรณ์ทั้งหมดของ Apple นับตั้งแต่การประกาศใช้จอ OLED (Super Retina HD) ใน iPhone X เมื่อปี 2017</p>\n<p>เทคโนโลยีจอภาพ Micro-LED ของ Apple นั้นยังอยู่ในช่วงทดลองเท่านั้น โดยบริษัทได้วางแผนไว้ว่าจะนำจอนี้มาเปิดตัวให้กับ Apple Watch เป็นสินค้าตัวแรกที่ใช้หน้าจอนี้ โดยมีเป้าหมายเบื้องต้นว่าจะเทคโนโลยีนี้จะพร้อมในปี 2025</p>\n<p>ที่มา - <a href=\"https://asia.nikkei.com/Spotlight/Supply-Chain/Apple-dives-into-display-making-to-cut-reliance-on-Samsung\">Nikkei Asia</a></p>\n<p><img alt=\"No Description\" src=\"https://www.blognone.com/sites/default/files/externals/8dd33cbe17e2ced7919241140919e23a.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/apple-watch\">Apple Watch</a></div><div><a href=\"/topics/microled\">MicroLED</a></div><div><a href=\"/topics/tsmc\">TSMC</a></div><div><a href=\"/topics/samsung\">Samsung</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"04cc3f4fc4c660d657701dec44dd2850881b20fe7b48c64501af3cb9374c8946","category":"Thai"}
{"title":"กูเกิลเปิดตัว Google Distributed Cloud บริการคลาวด์นอกศูนย์ข้อมูลกูเกิล","link":"https://www.blognone.com/node/125232","date":1634040085000,"content":"<div><div><div><p>ที่งาน Google Cloud Next ‘21 ปีนี้กูเกิลประกาศเปิดบริการชุดใหม่ Google Distributed Cloud ชุดบริการคลาวด์ที่ให้บริการจากนอกศูนย์ข้อมูลของกูเกิลเอง ทำให้สามารถเรียกใช้บริการคลาวด์บางส่วนที่ใกล้ผู้ใช้มากกว่าเดิม โดยกูเกิลเตรียมตัวเลือกไว้ 4 รูปแบบได้แก่</p>\n<ol>\n<li>ศูนย์ข้อมูล edge ของกูเกิลที่มีถึง 140 แห่งทั่วโลก มากกว่าศูนย์ข้อมูลเฉพาะสำหรับคลาวด์โดยตรงมาก</li>\n<li>ศูนย์ข้อมูลของเครือข่ายโทรศัพท์มือถือ เพื่อดึงศักยภาพของ 5G/LTE เข้ามา ด้วยการนำเซิร์ฟเวอร์ไปวางที่ปลายทางก่อนเชื่อมต่อกับอุปกรณ์ไร้สาย</li>\n<li>ศูนย์ข้อมูล edge ของลูกค้าเอง เช่น ร้านค้าปลีก, โรงงาน</li>\n<li>ศูนย์ข้อมูลของลูกค้า สำหรับลูกค้าที่มีศูนย์ข้อมูลของตัวเองและมีเงื่อนไขต้องใช้งานต่อไป</li>\n</ol>\n<p>บริการนี้สร้างบน Anthos ที่<a href=\"https://www.blognone.com/node/109096\">กูเกิลเปิดตัวมาตั้งแต่ปี 2019</a> ตัวฮาร์ดแวร์จะจัดการโดยกูเกิลเอง ตอนนี้มีบริการออกมาแล้วสองตัว ได้แก่ Google Distributed Cloud Edge และ Google Distributed Cloud Hosted</p>\n<p>Google Distributed Cloud Edge เป็นเซิร์ฟเวอร์พร้อมบริการเครือข่ายในตัว สำหรับการตั้งเครือข่าย 5G แบบส่วนตัวเชื่อมต่อกับอุปกรณ์ในโรงงานแล้วประมวลผลข้อมูลเช่นวิเคราะห์ภาพด้วยปัญญาประดิษฐ์ได้ในตัว</p>\n<p>Google Distributed Cloud Hosted เปิดให้ลูกค้ารันคลาวด์ด้วยตัวเองหรือใช้บริการผ่านผู้ให้บริการคลาวด์ท้องถิ่น โดยโครงสร้างทั้งหมดไม่ต้องเชื่อมต่อกับกูเกิลแต่อย่างใด สำหรับผู้ให้บริการท้องถิ่นตอนนี้กูเกิลประกาศว่า T-Systems จะให้บริการในเยอรมัน และ OVHcloud ให้บริการในฝรั่งเศส บริการนี้พร้อมให้บริการระดับพรีวิวภายในต้นปี 2022</p>\n<p>ที่มา - <a href=\"https://cloud.google.com/blog/topics/hybrid-cloud/announcing-google-distributed-cloud-edge-and-hosted\">Google Cloud Next ‘21</a></p>\n<p><strong><img src=\"https://www.blognone.com/sites/default/files/externals/d6a74c7c837c9261372c920ca7dfbf86.jpg\" /></strong></p>\n</div></div></div><div><div>Topics: </div><div><div><a href=\"/topics/google-cloud\">Google Cloud</a></div><div><a href=\"/topics/google\">Google</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c609bc7d7da9b341e1799155152547520bc93ac3a58b657f4f6433355fbed473","category":"Thai"}
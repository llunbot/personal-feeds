{"title":"Google Play เพิ่ม Widget ใหม่ Collections รวมอัพเดตเนื้อหาจากแอพในเครื่อง แยกตามหมวด","link":"https://www.blognone.com/node/141114","date":1722129937000,"content":"<div><div><div><p>กูเกิลเพิ่มฟีเจอร์ให้ Google Play หลายอย่างในอัพเดตรอบเดือนกรกฎาคม 2024</p>\n<p>สิ่งที่น่าสนใจที่สุดคือการเพิ่ม widget ชื่อ Collections ลงในหน้าโฮมของ Android โดย widget ตัวนี้จะรวบรวมเนื้อหาอัพเดตต่างๆ ของ<strong>แอพที่เราลงไว้ในเครื่อง</strong> มาแสดงให้เห็นในหน้าจอเดียว (ลักษณะเหมือนเป็น feed aggregator ของแอพในเครื่อง) โดยแสดงแยกหมวดหมู่ได้</p>\n<p>ตัวอย่างที่กูเกิลนำมาโชว์คือหมวด Shopping จะแนะนำสินค้าลดราคาจากแอพขายสินค้า เช่น Best Buy, Walmart, Nike หรือถ้าเป็นหมวด Watch จะรวมเนื้อหาแนะนำ (For You) หรือเนื้อหาที่ดูค้างไว้จากแอพสายวิดีโอ YouTube, Hulu, Disney+, HBO Max, Prime Video เป็นต้น</p>\n<p>ความน่าสนใจของฟีเจอร์นี้คือ Google Play เริ่มขยายบทบาทจากการเป็นร้านขายแอพ-เนื้อหาดิจิทัล ที่ผู้ใช้ต้องกดเข้าไปดูเอง กลายมาเป็นบริการที่นำเสนอเนื้อหาใหม่ๆ ของแอพที่ติดตั้งและใช้งานอยู่แล้ว ให้ผู้ใช้มองเห็นเนื้อหาและเข้าไปใช้งานแอพมากขึ้นด้วย</p>\n<p>ฟีเจอร์นี้เริ่มใช้งานแล้วกับผู้ใช้ Android ในสหรัฐ</p>\n<p><img alt=\"No Description\" src=\"https://www.blognone.com/sites/default/files/externals/14db083a454d2b66f2a3540f38e57462.jpeg\" /></p>\n<p>อีกฟีเจอร์น่าสนใจแต่ยังมีเฉพาะในญี่ปุ่นเท่านั้นคือ Google Play Store ในญี่ปุ่นจะเพิ่มแท็บ Comic แนะนำเนื้อหาเกี่ยวกับมังงะและอนิเมะที่น่าสนใจ เช่น มังงะตอนล่าสุด, เทรลเลอร์ใหม่, เนื้อหามังงะตอนแรกอ่านฟรี จากแอพต่างๆ ที่อยู่ในสายมังงะ-อนิเมะของญี่ปุ่น</p>\n<p>กูเกิลบอกว่าเนื้อหาลักษณะนี้จะพัฒนาแยกตามความสนใจของประเทศนั้นๆ โดยก่อนหน้านี้ได้ทำหน้ารวมเนื้อหาคริกเก็ต สำหรับผู้ใช้ในประเทศอินเดียมาแล้ว</p>\n<p><img alt=\"No Description\" src=\"https://www.blognone.com/sites/default/files/externals/51547e71a95364d54e149ef583031907.jpeg\" /></p>\n<p>สุดท้ายเป็นฟีเจอร์สำหรับผู้ใช้ทุกประเทศ โดยผู้ใช้ Google Play สามารถเลือกหมวดหมู่ความสนใจ (interest) ตามที่ตัวเองต้องการ เพื่อให้ Google Play แนะนำแอพหรือเกมตามความสนใจของเราได้ เช่น ระบุเจาะจงว่าชอบเล่นเฉพาะเกม action หรือ RPG เท่านั้น</p>\n<p><img alt=\"No Description\" src=\"https://www.blognone.com/sites/default/files/externals/9cb67852f5cfca595ec446621fc65b2b.jpeg\" /></p>\n<p>ที่มา - <a href=\"https://blog.google/products/google-play/google-play-july-2024-new-updates\">Google</a></p>\n</div></div></div><div><div>Topics: </div><div><div><a href=\"/topics/google-play\">Google Play</a></div><div><a href=\"/topics/android\">Android</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dd5101498c48f9a1f5c09b127626b3aab992e9a473ca347b93ad5abaf7feee03","category":"Thai"}
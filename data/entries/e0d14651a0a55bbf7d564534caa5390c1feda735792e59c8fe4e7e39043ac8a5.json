{"title":"Meta รายงานผลประกอบการ - รายได้ทำสถิติสูงสุดใหม่ - Threads มีผู้ใช้งาน 275 ล้านบัญชี","link":"https://www.blognone.com/node/142861","date":1730334110000,"content":"<div><div><div><p>Meta Platforms รายงานผลประกอบการของไตรมาสที่ 3 ประจำปี 2024 มีรายได้รวม 40,589 ล้านดอลลาร์ เพิ่มขึ้น 19% จากช่วงเดียวกันในปีก่อน เป็นสถิติใหม่สูงสุดของบริษัท และมีกำไรสุทธิอยู่ 15,688 ล้านดอลลาร์</p>\n<p>รายได้ส่วนใหญ่ของ Meta มาจากโฆษณาบนแพลตฟอร์มอยู่ที่ 39,885 ล้านดอลลาร์ ส่วนธุรกิจ Metaverse มีรายได้ 270 ล้านดอลลาร์ เพิ่มขึ้น 22% แต่ขาดทุนเฉพาะส่วนธุรกิจนี้เพิ่มเป็น 4,428 ล้านดอลลาร์</p>\n<p>จำนวนผู้ใช้งานรวมทุกแพลตฟอร์มเป็นประจำทุกวัน (Family daily active people) เพิ่มขึ้น 5% เป็น 3.29 พันล้านคน</p>\n<p>Mark Zuckerberg ซีอีโอ Meta <a href=\"https://www.facebook.com/story.php?story_fbid=10115928517999041&amp;id=4\">กล่าวว่า</a>ไตรมาสที่ผ่านมา AI ของบริษัทมีความก้าวหน้าในทุกแอปและส่วนธุรกิจ Meta AI, Llama และแว่นตา AI ได้รับการตอบรับที่ดี โดยมีตัวเลขสถิติของบริการที่น่าสนใจดังนี้</p>\n<ul>\n<li>WhatsApp มีจำนวนการโทรมากกว่า 2 พันล้านครั้งต่อวันทั่วโลก</li>\n<li>Facebook มีแนวโน้มที่ดีขึ้นในกลุ่มผู้ใช้งานคนรุ่นใหม่ โดยเฉพาะในอเมริกา</li>\n<li>Threads มีผู้ใช้งานเป็นประจำทุกเดือน 275 ล้านบัญชี มีการสมัครใช้งานใหม่ 1 ล้านครั้งต่อวัน ยังสามารถเติบโตเป็นโซเชียลหลักของบริษัท</li>\n<li>Meta AI มีผู้ใช้งานมากกว่า 500 ล้านบัญชีต่อเดือน</li>\n<li>ฟีดที่ปรับปรุงด้วย AI แนะนำเนื้อหา ทำให้เวลาใช้งานบน Facebook เพิ่มขึ้น 8%, Instagram เพิ่มขึ้น 6%</li>\n</ul>\n<p>สุดท้าย Zuckerberg พูดถึงแผนการลงทุนของบริษัทในปีหน้า โดยบอกว่า AI จะเริ่มเห็นผลตอบแทนการลงทุน (ROI) ที่แข็งแกร่งในไม่กี่ปีข้างหน้า อย่างไรก็ตามบริษัทต้องลงทุนในโครงสร้างพื้นฐาน (infrastructure) อย่างจริงจังและต่อเนื่องด้วยเช่นกัน</p>\n<p>ที่มา: <a href=\"https://investor.fb.com/investor-news/press-release-details/2024/Meta-Reports-Third-Quarter-2024-Results/default.aspx\">Meta</a></p>\n<p><img src=\"https://www.blognone.com/sites/default/files/externals/0b1b4b7a4020dabb27267c8c5f2e176f.jpg\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e0d14651a0a55bbf7d564534caa5390c1feda735792e59c8fe4e7e39043ac8a5","category":"Thai"}
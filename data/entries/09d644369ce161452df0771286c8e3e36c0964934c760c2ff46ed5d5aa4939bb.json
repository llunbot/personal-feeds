{"title":"Apple อธิบายเพิ่มเรื่อง แอปสโตร์ 3rd Party จะใช้งานไม่ได้หากเดินทางออกนอกพื้นที่ EU","link":"https://www.blognone.com/node/138571","date":1709733048000,"content":"<div><div><div><p>แอปเปิลอัพเดต iOS 17.4 โดยมี<a href=\"https://www.blognone.com/node/137876\">การเปลี่ยนแปลงสำคัญ</a>สำหรับผู้ใช้งานในกลุ่มประเทศสหภาพยุโรปหรือ EU นั่นคือสามารถดาวน์โหลดแอปจากสโตร์อื่นนอกเหนือจาก App Store ได้ ซึ่งหลายคนคงมีคำถามว่าฟีเจอร์นี้ครอบคลุมแค่ไหน ผู้ใช้งาน EU สามารถทำแบบนี้นอกพื้นที่ได้หรือไม่ คนนอกพื้นที่ตั้งค่าเป็น EU จะทำได้หรือไม่? แอปเปิลอธิบายรายละเอียดไว้แล้ว</p>\n<p>แอปเปิล<a href=\"https://support.apple.com/en-gb/118110\">อธิบายรายละเอียด</a>การทำงานของมาร์เกตเพลสแอปทางเลือก (แอปเปิลใช้คำว่า alternative app marketplaces) สำหรับผู้ใช้งานในกลุ่มประเทศ EU โดยบัญชี Apple ID ต้องตั้งค่าเป็นหนึ่งในประเทศของกลุ่ม EU และตัวอุปกรณ์ก็ต้อง<strong>ใช้งานอยู่ในพื้นที่</strong>กลุ่มประเทศ EU ด้วย กระบวนการนี้ทำที่ระดับอุปกรณ์ และส่งข้อมูลกลับมาที่แอปเปิลเฉพาะได้หรือไม่ได้เท่านั้น ไม่มีการเก็บข้อมูลพิกัดผู้ใช้งาน</p>\n<p>กรณีเดินทางออกนอกพื้นที่ประเทศกลุ่ม EU หากเป็นการเดินทางระยะเวลาสั้น ๆ จะยังใช้งานมาร์เกตเพลสแอปทางเลือกได้<strong>เป็นระยะเวลาหนึ่ง</strong> แต่ถ้าเดินทางนานกว่านั้น จะเสียฟีเจอร์บางอย่างไป เช่น การลงแอปใหม่ ส่วนแอปที่ลงไปแล้วจะใช้งานได้ต่อไปตามปกติ เพียงแต่ไม่สามารถอัพเดตได้</p>\n<p>จนถึงตอนนี้ ยังไม่มีสโตร์ภายนอกหรือมาร์เกตเพลสแอปทางเลือก ตามคำที่แอปเปิลใช้ เปิดให้บริการแต่อย่างใด โดยมีแพลตฟอร์มที่ประกาศว่า<strong>จะมี</strong>หลายราย เช่น Mobivention, MacPaw หรือ <a href=\"https://www.blognone.com/node/137883\">Epic Games</a></p>\n<p>ที่มา: <a href=\"https://9to5mac.com/2024/03/05/ios-17-4-app-stores-stop-working-travel/\">9to5Mac</a></p>\n<p><img src=\"https://www.blognone.com/sites/default/files/externals/b3c8cb3ec0b3d01ea84e4044d53fbfc7.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/ios-17\">iOS 17</a></div><div><a href=\"/topics/eu\">EU</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"09d644369ce161452df0771286c8e3e36c0964934c760c2ff46ed5d5aa4939bb","category":"Thai"}
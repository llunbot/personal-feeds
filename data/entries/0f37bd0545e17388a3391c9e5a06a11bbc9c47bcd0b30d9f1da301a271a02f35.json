{"title":"ตุ่มฝังเงินดิจิทัล ธนาคารสิงคโปร์เปิดบริการล็อกเงินในบัญชี ต้องไปถอนที่ตู้เอทีเอ็มหรือสาขาเท่านั้น ลดความเสี่ยงแอปดูดเงิน","link":"https://www.blognone.com/node/137036","date":1701422759000,"content":"<div><div><div><p>ธนาคารหลักของสิงคโปร์ ได้แก่ DBS, OCBC, และ UOB ประกาศบริการล็อกเงินใบบัญชี เพื่อลดความเสี่ยงที่ลูกค้าจะถูกหลอกลวงรูปแบบต่างๆ รวมถึงการถูกหลอกให้ติดตั้งแอปดูดเงิน โดยแนวทางคล้ายกันคือลูกค้าจะกันเงินบางส่วนให้ถอนได้จากที่สาขาเท่านั้น ไม่สามารถใช้แอปได้</p>\n<p>DBS ให้บริการในชื่อ digiVault สามารถใช้ได้กับบัญชีฝากประจำส่วนบุคคลเท่านั้น ลูกค้าสามารถสั่งล็อกบัญชีจากในแอปได้เอง แต่หลังจากล็อกไปแล้วไม่สามารถปลดล็อกจากในแอปได้อีกต่อไป ต้องไปถอนเงินที่สาขาเท่านั้น ความพิเศษคือ DBS ให้ดอกเบี้ยกับบัญชี digiVault เพิ่มเติมด้วย</p>\n<p>UOB เปิดบัญชีประเภทใหม่ ในชื่อ LockAway สามารถเปิดบัญชีได้จากในแอปได้ โดยบัญชีนี้ไม่สามารถผูกบัตรเดบิต หรือถอนเงินออนไลน์ แต่ลูกค้ายังตรวจสอบรายการฝากถอนได้จากในแอปอยู่</p>\n<p>OCBC เปิดบริการ Money Lock ความพิเศษคือบริการนี้ไม่ได้แยกบัญชีจากบัญชีเดิม แต่อาศัยการตั้งค่าในบัญชีเดิมว่าต้องการล็อกเงินไว้เท่าไหร่ และเมื่อล็อกไปแล้วจะไม่สามารถถอนเงินให้ต่ำกว่าค่าที่ล็อกไว้ได้ แต่บริการนี้ยังเปิดให้ปลดล็อกผ่านทางตู้ ATM หรือสาขาได้ ข้อดีของการรวมบัญชีคือหากธนาคารมีโปรโมชั่นเช่น ดอกเบี้ยโบนัสเมื่อคงเงินไว้ในบัญชี ลูกค้าก็ยังคงได้สิทธิต่างๆ เช่นเดิมเพราะเงินอยู่ในบัญชีเดิม</p>\n<p>ที่มา - <a href=\"https://www.todayonline.com/singapore/dbs-ocbc-and-uob-introduce-money-locking-features-protect-against-scams-2313336\">Today Online</a></p>\n<p><img alt=\"No Description\" src=\"https://www.blognone.com/sites/default/files/externals/4a3b35624345a06308781e3b5efd2de1.png\" /></p>\n<p>ภาพโปรโมทบริการ digiVault ของ DBS</p>\n</div></div></div><div><div>Topics: </div><div><div><a href=\"/topics/singapore\">Singapore</a></div><div><a href=\"/topics/banking\">Banking</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0f37bd0545e17388a3391c9e5a06a11bbc9c47bcd0b30d9f1da301a271a02f35","category":"Thai"}
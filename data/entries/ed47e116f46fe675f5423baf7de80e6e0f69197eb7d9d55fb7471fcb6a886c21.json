{"title":"กูเกิลโชว์ Veo AI สร้างวิดีโอ, สร้างภาพ, สร้างเพลง ยังทดสอบวงปิดให้ครีเอเตอร์เท่านั้น","link":"https://www.blognone.com/node/139748","date":1715710233000,"content":"<div><div><div><p>กูเกิลโชว์ปัญญาประดิษฐ์สร้างภาพ, เพลง, และวิดีโอชุดใหม่ในงาน Google I/O โดยเน้นการทำงานร่วมกับครีเอเตอร์เป็นหลัก</p>\n<p>โมเดลสร้างวิดีโอ Veo เป็นโมเดลที่สามารถสร้างวิดีโอความละเอียด 1080p ความยาวเกินนาที โดยเข้าใจถึงศัพท์ด้านภาพยนตร์ เช่น ภาพ timelapse, หรือภาพถ่ายทางอากาศ ที่ผ่านมากูเกิลเชิญผู้สร้างภาพยนตร์เข้ามาทดสอบ Veo เป็นหลัก สำหรับผู้สนใจสามารถขอเข้าคิวใช้งานได้ ในอนาคตกูเกิลมีแผนจะใช้งาน Veo ใน YouTube Shorts และบริการอื่นๆ ต่อไป</p>\n<p>Imagen3 รองรับการเรนเดอร์ข้อความในภาพแล้ว, ปรับปรุงการสร้างภาพให้ภาพสมจริงยิ่งขึ้นลดความผิดปกติจากการสร้างภาพ AI ตามปกติ, รองรับพรอมพ์ยาวขึ้นโดยโมเดลยังเข้าใจถึงคำสั่งในรายละเอียด บริการนี้ยังอยู่ระหว่างการทดสอบวงปิด แต่จะเปิดให้ใช้งานผ่าน Vertex AI ต่อไปในอนาคต</p>\n<p>บริการ Music AI Sandbox เป็นศูนย์รวมบริการ AI สร้างเพลงหลายตัวที่กูเกิลเปิดให้ครีเอเตอร์เข้าใช้งาน โดยเชิญนักดนตรีหลายคนมาทดสอบใช้งาน เช่น Wyclef Jean นักดนตรีรางวัลแกรมมี่</p>\n<p>กูเกิลเน้นความปลอดภัยและการให้บริการอย่างรับผิดชอบ โดยระหว่างนี้กำลังทดสอบความปลอดภัยของโมเดล และจะใส่ลายน้ำ SynthID เพื่อแสดงว่าเป็นเนื้อหาที่สร้างจากปัญญาประดิษฐ์เสมอ</p>\n<p>ที่มา - <a href=\"https://blog.google/technology/ai/google-generative-ai-veo-imagen-3/#Imagen-3\">Google Blog</a></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ed47e116f46fe675f5423baf7de80e6e0f69197eb7d9d55fb7471fcb6a886c21","category":"Thai"}
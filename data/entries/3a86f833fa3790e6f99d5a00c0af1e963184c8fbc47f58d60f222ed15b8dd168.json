{"title":"[ไม่ยืนยัน] Google พยายามลดการพึ่งพาทราฟิกเสิร์ชบน iOS จาก Safari มาเป็นแอปตนเอง แต่ไม่ง่ายนัก","link":"https://www.blognone.com/node/140763","date":1720194777000,"content":"<div><div><div><p>The Information มีรายงานถึงความพยายามของกูเกิล เพื่อลดการพึ่งพาทราฟิกและรายได้โฆษณาจากการค้นหาในกูเกิลผ่าน Safari บน iPhone ซึ่งเป็นที่ทราบอยู่แล้วว่ากูเกิลจ่ายเงินให้แอปเปิล เป็นจำนวนเงินต่อปีที่สูง แลกกับการถูกกำหนดเป็นเสิร์ชเอ็นจินค่าเริ่มต้น ซึ่ง<a href=\"https://www.blognone.com/node/139530\">ตัวเลขในปี 2022</a> นั้นสูงถึง 2 หมื่นล้านดอลลาร์ โดยคิดจาก<a href=\"https://www.blognone.com/node/136723\">ส่วนแบ่ง 36%</a> ของรายได้โฆษณา</p>\n<p>เหตุผลหนึ่งที่กูเกิลพยายามลดการพึ่งพานี้ เนื่องจากกูเกิลยังมี<a href=\"https://www.blognone.com/node/119134\">คดีที่กระทรวงยุติธรรมสหรัฐฟ้อง</a> ข้อหาผูกขาดบริการเสิร์ชและระบบแสดงโฆษณาในผลการค้นหา ซึ่งประเด็นกูเกิลจ่ายเงินให้แอปเปิลทุกปีเป็นส่วนหนึ่งที่ถูกนำมาพิจารณาในคดีนี้ กูเกิลจึงวางแผนรับมือไว้ล่วงหน้าหากคำตัดสินส่งผลกระทบต่อดีลดังกล่าว</p>\n<p>ช่วงที่ผ่านมากูเกิลพยายามผลักดันคนใช้ iPhone ให้เปลี่ยนมาค้นหากูเกิลผ่านช่องทางอื่นที่ไม่ใช่ Safari ได้แก่ แอป Google หรือผ่านเบราว์เซอร์ Chrome ซึ่งดูได้ผล...อยู่บ้าง ส่วนแบ่งช่องทางค้นหาจากวิธีดังกล่าว เพิ่มจาก 25% เมื่อ 5 ปีที่แล้ว เป็นประมาณ 30% ต้น ๆ ในปลายปีที่แล้ว ทั้งนี้กูเกิลตั้งเป้าหมายให้ช่องทางทำได้ถึง 50% ภายในปี 2030</p>\n<p>กูเกิลเองก็พยายามหาวิธีจูงใจให้คนมาใช้ช่องทางค้นหาอื่นมากขึ้น ไอเดียหนึ่งที่ถูกเสนอคือจำกัดฟีเจอร์ <a href=\"https://www.blognone.com/node/133790\">AI Overviews</a> ในผลค้นหาให้เฉพาะการใช้จากแอปกูเกิลเท่านั้น ไม่แสดงผลถ้าค้นหาจาก Safari เป็นต้น อย่างไรก็ตามข้อเสนอนี้ยังไม่ถูกพิจารณา แต่สะท้อนว่ากูเกิลก็พยายามหาทางที่จะลดการพึ่งพานี้ให้ได้ แม้จะดูไม่ง่ายก็ตาม</p>\n<p>ที่มา: <a href=\"https://www.theinformation.com/articles/google-struggles-to-lessen-reliance-on-apple-safari\">The Information</a></p>\n<p><img src=\"https://www.blognone.com/sites/default/files/externals/8141d75c1e3cdba6a154e95b95a8c1ac.jpg\" /></p>\n</div></div></div><div><div>Topics: </div><div><div><a href=\"/topics/google-search\">Google Search</a></div><div><a href=\"/topics/google\">Google</a></div><div><a href=\"/topics/ios\">iOS</a></div><div><a href=\"/topics/safari\">Safari</a></div><div><a href=\"/topics/apple\">Apple</a></div><div><a href=\"/topics/search-engine\">Search Engine</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3a86f833fa3790e6f99d5a00c0af1e963184c8fbc47f58d60f222ed15b8dd168","category":"Thai"}
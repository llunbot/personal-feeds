{"title":"CoreWeave ผู้ให้บริการคลาวด์จีพียู NVIDIA ยื่นไฟลิ่งเตรียมไอพีโอเข้าตลาดหุ้นสหรัฐ","link":"https://www.blognone.com/node/145052","date":1741050665000,"content":"<div><div><div><p>CoreWeave บริษัทให้บริการคลาวด์ที่เน้นการให้เช่าใช้งานจีพียูของ NVIDIA ยื่น<a href=\"https://www.sec.gov/Archives/edgar/data/1769628/000119312525044231/d899798ds1.htm\">เอกสารไฟลิ่ง</a>เพื่อเตรียมไอพีโอ นำบริษัทเข้าตลาดหุ้นแนสแดคด้วยตัวย่อ CRWV โดยยังไม่ได้ให้รายละเอียดจำนวนหุ้นที่ต้องการเสนอขาย และราคาหุ้นไอพีโอ รวมทั้งมูลค่ากิจการ</p>\n<p>ในเอกสารไฟลิ่ง CoreWeave บอกว่าบริษัทมีรายได้ในปี 2024 1,915 ล้านดอลลาร์ เพิ่มมากกว่า 700% จากปี 2023 แต่ยังขาดทุนในปีที่ผ่านมา 863 ล้านดอลลาร์ รายได้ของบริษัท 77% มาจากลูกค้าเพียง 2 ราย โดยรายที่ใหญ่ที่สุดคือไมโครซอฟท์ (62%) บริษัทจึงพยายามขยายลูกค้าใหม่ให้มากขึ้น โดยตอนนี้มีสัญญาที่ทำกับลูกค้าแล้วแต่รอส่งมอบมูลค่ารวมถึง 1.5 หมื่นล้านดอลลาร์</p>\n<p>CoreWeave ก่อตั้งในปี 2017 ชื่อเดิมคือ Atlantic Crypto ให้บริการเหมืองขุด Ethereum แต่เมื่อราคาคริปโตปรับลดลงมากหลังจากนั้น บริษัทตัดสินใจปรับธุรกิจนำจีพียูที่มีมาให้บริการคลาวด์สำหรับประมวลผลกราฟิกและ AI แทน รวมทั้งเปลี่ยนชื่อเป็น CoreWeave ปัจจุบันบริษัทมีจีพียูประมาณ 250,000 ตัว ส่วนใหญ่เป็นสถาปัตยกรรม Hopper ศูนย์ข้อมูลมีกำลังรวม 360 เมกะวัตต์ โดยมีอีก 1.3 กิกะวัตต์ที่อยู่ในขั้นตอนก่อสร้าง</p>\n<p>Michael Intrator ซีอีโอและผู้ก่อตั้ง CoreWeave มีหุ้นที่มีอำนาจในการโหวตสูงสุดที่ 38% โดยมี NVIDIA ถือหุ้นบริษัทด้วย 1%</p>\n<p>ที่มา: <a href=\"https://www.cnbc.com/2025/03/03/ai-cloud-provider-coreweave-files-for-ipo.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/25bff1f0dfd7f76adc27332ce47ef7dd.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/14ea6edd2cf7d204fc269eadb117c56c.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/e5cfd041f2f2a103053f2cd4eb725198.jpeg\" /></p>\n</div></div></div><div><div>Topics: </div><div><div><a href=\"/topics/coreweave\">CoreWeave</a></div><div><a href=\"/topics/ipo\">IPO</a></div><div><a href=\"/topics/nvidia\">NVIDIA</a></div><div><a href=\"/topics/gpu\">GPU</a></div><div><a href=\"/topics/cloud-computing\">Cloud Computing</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"71a0424f3251f5e8b9b6543ec25eca54b30f15f45c2136478008d2005bdae11d","category":"Thai"}
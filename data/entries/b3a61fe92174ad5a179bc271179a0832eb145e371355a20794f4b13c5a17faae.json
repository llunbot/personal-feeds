{"title":"Arcane Season 2","link":"https://markpeak.net/arcane-season-2/","date":1734604461000,"content":"<p><em>warning: สปอยล์เนื้อหาของซีรีส์</em></p>\n<p>ดูจบมาสักพักแล้วเพิ่งว่างมาเขียน ภาคต่อของ <a href=\"https://markpeak.net/arcane-season-1/\">Arcane Season 1</a> หลังจากใช้เวลาห่างหายไปทำ Season 2 นานถึง 3 ปี จนได้ชื่อว่าเป็นโครงการแอนิเมชันที่ใช้ต้นทุนสร้างสูงสุด</p>\n<p>หลังจากปูทางความขัดแย้งระหว่างคู่ตัวละครพี่สาวน้องสาวคือ Vi และ Powder/Jinx และความขัดแย้งทางชนชั้นระหว่างสองนคร Piltover และ Zaun มาในซีซั่นแรก ก่อนจบลงด้วยฉาก cliffhanger คือ Jinx ยิงจรวดใส่ที่ประชุมสภาของ Piltover แล้วปล่อยให้ค้างกันมาสามปี</p>\n<p></p>\n<p>เนื้อหาใน Season 2 เริ่มจากการสะสางความวุ่นวายของฝั่ง Piltover ที่มีสมาชิกสภาตายไปหลายคน ส่งผลให้ Caitlyn ถูกดันขึ้นมาเป็นผู้นำหน่วยตำรวจเพื่อปราบปรามความไม่สงบจากฝ่าย Zaun และตามหาอาชญากรคนสำคัญคือ Jinx โดยที่มี Vi เข้ามาเป็นส่วนหนึ่งของทีมตำรวจด้วย ในขณะที่ Jinx ผู้ที่ควรมีบทบาทเป็น “ฮีโร่” ของ Zaun กลับหายตัวไปอยู่ในซอกหลืบที่ไม่มีใครตามตัวเจอ และเจอกับเพื่อนใหม่ Isha ที่เปรียบเหมือนน้องสาวของเธอ ทำให้เธอได้รองรับบทเป็นพี่สาวดูบ้าง</p>\n<p><img src=\"https://markpeak.net/wp-content/uploads/2024/12/arcane-police.jpg\" alt=\"\" width=\"800\" height=\"450\" srcset=\"https://markpeak.net/wp-content/uploads/2024/12/arcane-police.jpg 800w, https://markpeak.net/wp-content/uploads/2024/12/arcane-police-300x169.jpg 300w, https://markpeak.net/wp-content/uploads/2024/12/arcane-police-768x432.jpg 768w, https://markpeak.net/wp-content/uploads/2024/12/arcane-police-700x394.jpg 700w\" /></p>\n<p>ช่วงแรกๆ ของ Season 2 ยังคงปมเรื่องความขัดแย้งระหว่าง Vi/Jinx และ Piltover/Zaun แต่พอกลางๆ เรื่องก็ขยายความขัดแย้งให้ไกลกว่านั้น ไปสู่ตัวละครอื่นและฝ่ายอื่นๆ ด้วย</p>\n<p>เส้นเรื่องของ Mel ที่มีปมรัก-เกลียดกับแม่แท้ๆ ของเธอคือ Ambessa ขุนศึกคนสำคัญของจักรวรรดิ Noxian ยิ่งทวีความซับซ้อน เพราะ Ambessa มีเป้าหมายลับๆ ในการยึดอำนาจของ Piltover แต่ในอีกทาง Mel ก็โดนโจมตีจากฝ่ายแม่มด Black Rose ที่ต่อสู้กับฝ่าย Noxian มายาวนาน ตรงนี้ในซีรีส์เล่าเรื่องค่อนข้างงง ต้องไปอ่านเพิ่มว่า Black Rose เป็นอีกฝ่ายสำคัญในจักรวาล LoL แต่ในซีรีส์ไม่ได้พูดถึงมากนัก จู่ๆ ก็โผล่มาเลย</p>\n<p>Ambessa เป็นตัวละครที่เจ๋งมาก แข็งแกร่ง โดดเด่น เทพีสงครามตัวจริง และถึงขั้นได้เป็นตัวละครจากซีรีส์ที่ได้เข้าไปอยู่ในเกม LoL ด้วย</p>\n<p><img src=\"https://markpeak.net/wp-content/uploads/2024/12/arcane-ambessa.jpg\" alt=\"\" width=\"800\" height=\"340\" srcset=\"https://markpeak.net/wp-content/uploads/2024/12/arcane-ambessa.jpg 800w, https://markpeak.net/wp-content/uploads/2024/12/arcane-ambessa-300x128.jpg 300w, https://markpeak.net/wp-content/uploads/2024/12/arcane-ambessa-768x326.jpg 768w, https://markpeak.net/wp-content/uploads/2024/12/arcane-ambessa-700x298.jpg 700w\" /></p>\n<p>คู่ของนักประดิษฐ์ Jayce และ Viktor ก็มีความงงสูงเช่นกัน เพราะจักรวาลอวกาศจิตวิญญาณมากๆ ฝั่งของ Victor ผู้รวมร่างกับ Arcane กลายเป็นมนุษย์ร่างเหล็ก (หน้าตาเหมือนในเกมแล้ว) ที่มีพลังเหนือมนุษย์แบบโอเวอร์มากๆ และเล่นบทพระผู้นำสาร (Herald) มาโปรดคนชั้นล่างผู้น่าสงสารใน Zaun</p>\n<p>ข้อติอีกอย่างของ Arcane Season 2 คือเล่ารายละเอียดของพลังวิเศษ Arcane (ตามชื่อเรื่อง) น้อยไปสักหน่อย เรารู้ว่ามันคือพลังพิเศษบางอย่างที่ยิ่งใหญ่ แต่ที่มาที่ไปของมัน ข้อจำกัด กลไกการทำงานของมันคืออะไร ต่อให้ดูจนจบแล้ว เรากลับแทบไม่เข้าใจมันเลย</p>\n<p>นอกจากนี้ยังมีเส้นเรื่องของ Ekko ที่หลุดเข้าไปในจักรวาลคู่ขนาน (ตอนที่ 7 Pretend Like It’s the First Time ซึ่งทำดีมากๆ) แต่น่าเสียดายว่าซีรีส์ใช้เวลาทั้งตอนไปกับ Ekko และไม่ได้เอาเวลาเหล่านี้ไปเล่าในประเด็นของคนอื่นๆ ทำให้ส่วนของคนอื่นๆ ดร็อปไปพอสมควร</p>\n<p>ความขัดแย้งของ Vi กับ Jinx นั้นจบลงเร็วกว่าที่คาด เพราะ Vander พ่อบุญธรรมของพวกเธอที่ควรตายไปแล้ว กลับคืนชีพมาใหม่กลายเป็นมนุษย์หมาป่า Warwick โดยฝีมือของนักวิทยาศาสตร์ Singed ทำให้ทั้งสองคนต้องจับมือกันเพื่อแก้ปัญหาว่าจะทำอย่างไรดีกับพ่อบุญธรรมสุดที่รัก ที่เสียความทรงจำไปแล้ว และกลายเป็นภัยคุกคามใหม่ของพวกเธอแทน (ฉากไล่ล่าเหยื่อของ Warwick ครั้งแรกทำออกมาดีจริงๆ)</p>\n<p><img loading=\"lazy\" src=\"https://markpeak.net/wp-content/uploads/2024/12/arcane-warwick.jpg\" alt=\"\" width=\"800\" height=\"341\" srcset=\"https://markpeak.net/wp-content/uploads/2024/12/arcane-warwick.jpg 800w, https://markpeak.net/wp-content/uploads/2024/12/arcane-warwick-300x128.jpg 300w, https://markpeak.net/wp-content/uploads/2024/12/arcane-warwick-768x327.jpg 768w, https://markpeak.net/wp-content/uploads/2024/12/arcane-warwick-700x298.jpg 700w\" /></p>\n<p>ความสัมพันธ์ของ Vi กับ Caitlyn ก็ออกแบบมาได้ดี มีความซับซ้อนเรื่องความแตกต่างทางสถานะสังคม ความขัดแย้งของคนรอบตัวที่ดึงทั้งคู่ไปคนละทาง  แต่สุดท้ายลงเอยด้วยดี (หลังจากหยอดคำหวานถึงแม่ cupcake อยู่นาน)</p>\n<p>ถึงแม้การปูเรื่องของ Season 2 มีความงงอยู่เยอะพอสมควร (โดยเฉพาะเส้นเรื่องของ Mel และ Jayce) แต่สิ่งที่ต้องชมคือ “ศึกสุดท้าย” สงครามแห่ง Piltover ที่ออกแบบมาได้ยอดเยี่ยม ทั้งฉากต่อสู้แอคชั่น การจับคู่ความขัดแย้งมาสู้กันและคลายปมของแต่ละคู่ลง เป็น climax ที่ออกแบบมาดีมากๆ ในซีรีส์มหากาพย์ระดับนี้</p>\n<ul>\n<li>Mel &amp; Caitlyn vs Ambessa</li>\n<li>Vi &amp; Jinx vs Warwick</li>\n<li>Jayce &amp; Ekko vs Viktor</li>\n</ul>\n<p>อันที่ประทับใจในซีรีส์นี้คือผู้สร้างกล้า “ฆ่า” ตัวละครหลายตัวในเรื่องให้ตายจริงๆ แม้เป็นตัวละครฮีโร่ในเกมก็</p>\n<p>ตอนจบของเรื่องนั้นค่อนข้างชัวร์ว่า <a href=\"https://www.techradar.com/streaming/netflix/arcane-season-2-act-3-ending-explained-is-spoiler-dead-is-there-a-post-credits-scene-will-there-be-a-season-3-and-more-of-your-biggest-questions-answered\">Jinx ไม่ตาย</a> และจะเดินทางออกนอก Piltover ไปผจญภัยในซีรีส์แอนิเมชันเรื่องถัดๆ ไปของ LoL ซึ่งประกาศแล้วว่าจะทำเพิ่มแน่นอน แต่คงต้องรอกันอีกหลายปีเช่นกัน</p>\n<p>สรุปแล้วให้คะแนน Season 2 ที่ 9/10 น้อยลงว่า Season 1 เพราะมีช่วงเล่าเรื่องงงอยู่พอสมควร คิดว่าถ้าเพิ่มเรื่องอีกสัก 1-2 ตอน ปูพื้นเล่าเรื่องฝั่งของ Mel/Jayce/Viktor อีกหน่อยน่าจะสมบูรณ์ลงตัวกว่านี้มาก ความเห็นนี้ตรงกับ<a href=\"https://www.gamesradar.com/entertainment/animation-shows/arcane-showrunner-defends-the-netflix-show-against-rushed-criticisms-im-not-happy-they-feel-that-way-but-i-respect-that/\">แฟนๆ หลายคนที่มองว่า Season 2 มันเร่งไปหน่อย</a></p>\n<p>หมายเหตุ: คนที่ดูจบแล้ว แนะนำให้อ่าน<a href=\"https://www.netflix.com/tudum/features/arcane-season-two-behind-the-scenes\">บทความเบื้องหลังการสร้างซีรีส์ของ Netflix</a> และ <a href=\"https://www.netflix.com/tudum/articles/arcane-every-league-of-legends-character\">รวมตัวละครจากเกมที่ปรากฏตัวในฉบับซีรีส์</a></p>The post <a href=\"https://markpeak.net/arcane-season-2/\">Arcane Season 2</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"b3a61fe92174ad5a179bc271179a0832eb145e371355a20794f4b13c5a17faae","category":"Thai"}
{"title":"[ไม่ยืนยัน] ตัวเลขผู้ใช้ Copilot มีแค่ 20 ล้านคน/สัปดาห์ งานช้างของ Mustafa Suleyman","link":"https://www.blognone.com/node/146103","date":1745826298000,"content":"<div><div><div><p>Tom Dotan อดีตนักข่าวสายไมโครซอฟท์ของ Wall Street Journal รายงานในจดหมายข่าว Newcomer ว่าตัวเลขผู้ใช้งาน Microsoft Copilot อยู่ที่ประมาณสัปดาห์ละ 20 ล้านคน (weekly active user) ซึ่งถือว่าห่างไกลจาก <a href=\"https://www.blognone.com/node/146021\">OpenAI สัปดาห์ละ 400 ล้านคน หรือแม้แต่ Gemini ที่เดือนละ 350 ล้านคน</a> (หน่วยวัดอาจไม่เท่ากันเป๊ะๆ)</p>\n<p>Dotan อ้างว่าข้อมูลนี้มาจากสไลด์ของ Amy Hood ซีเอฟโอของไมโครซอฟท์ที่เปิดโชว์ในงานภายในของบริษัท เพื่อเปรียบเทียบให้พนักงานเห็นว่าการเติบโตของ Copilot สู้กับ ChatGPT ของ OpenAI ไม่ได้เลย</p>\n<p>Dotan ยังชี้ว่าไมโครซอฟท์พยายามแก้ปัญหานี้ด้วย<a href=\"https://www.blognone.com/node/138795\">การดึง Mustafa Suleyman อดีตผู้ร่วมก่อตั้ง DeepMind มาเป็นซีอีโอของ Microsoft AI ในเดือนมีนาคม 2024</a> แต่หลังจาก Suleyman รับตำแหน่งมาปีกว่าแล้วยังไม่เห็นผลสำเร็จมากอย่างที่หวัง</p>\n<p><img alt=\"No Description\" src=\"https://www.blognone.com/sites/default/files/externals/a14ce64ad9770db08a36cb1ccffe9a5a.jpg\" /></p>\n<p>การเข้ามาของ Suleyman และทีมงานของเขาจาก Inflection AI ยังสร้างผลกระทบต่อทีม AI เดิมของไมโครซอฟท์ เป้าหมายหลักของไมโครซอฟท์คือสร้างโมเดลภาษาขนาดใหญ่ LLM ของตัวเองเพื่อไม่ต้องพึ่งพาโมเดล OpenAI ซึ่ง<a href=\"https://www.blognone.com/node/139614\">มีข่าวลือว่าไมโครซอฟท์เคยพัฒนาโมเดลชื่อ MAI-1</a> นำทีมโดย  Karén Simonyan ที่ตามมาจาก Inflection ด้วย</p>\n<p>อย่างไรก็ตาม ทีมของ Simonyan ต้องทำงานร่วมกับทีมโมเดลขนาดเล็ก Phi ของ Sebastien Bubeck แล้วมีปัญหากัน สาเหตุเกิดจากทีม Phi เทรนโมเดลด้วยข้อมูลสังเคราะห์ (synthesis data) แล้วได้ผลดีกับโมเดลขนาดเล็ก แต่เมื่อมาร่วมกันพัฒนาโมเดล MAI-1 ที่ใหญ่ขึ้นด้วยชุดข้อมูลจริงผสมข้อมูลสังเคราะห์ ผลลัพธ์กลับออกมาไม่ดี และเกิดการถกเถียงกันว่าชุดข้อมูลสังเคราะห์ของ Bubeck เป็นสาเหตุที่ผลออกมาแย่ สุดท้าย Bubeck ลาออกไปอยู่กับ OpenAI และทีม Phi ถูกย้ายกลับไปอยู่ใน Microsoft Research ดังเดิม</p>\n<p>ความสัมพันธ์ของทีม Suleyman กับ OpenAI เองก็ไม่ดีนัก อย่างการพัฒนาโมเดล o3 ของ OpenAI เมื่อปีที่แล้ว ทีมของ Suleyman ก็ไม่สามารถเข้าใช้งานได้ก่อนคนอื่นๆ จนกลายเป็นการถกเถียงกันระหว่างสององค์กร</p>\n<p>แม้ Suleyman ได้ขึ้นเวทีเปิดตัว<a href=\"https://www.blognone.com/node/145689\">ฟีเจอร์ใหม่ๆ ของ Copilot ในงานฉลองไมโครซอฟท์อายุครบ 50 ปี</a> แต่ภาพรวมสถานการณ์ด้าน AI ของไมโครซอฟท์ยังไม่ดีขึ้นสักเท่าไร ตรงนี้เป็นโจทย์สำคัญของ Suleyman ว่าจะสามารถพลิกเกมให้ไมโครซอฟท์กลับมาเป็นผู้นำได้หรือไม่</p>\n<p>ที่มา - <a href=\"https://www.newcomer.co/p/microsofts-big-ai-hire-cant-match\">Newcomer</a></p>\n</div></div></div><div><div>Topics: </div><div><div><a href=\"/topics/microsoft-copilot\">Microsoft Copilot</a></div><div><a href=\"/topics/microsoft\">Microsoft</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/rumors\">Rumors</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1be17e071f598adaf7bf84533b4cafbc58b63fd7082e33c682e44bbcd18d4e08","category":"Thai"}
{"title":"DHL หยุดส่งของเกิน 800 ดอลลาร์ฯ ไปสหรัฐฯ ชั่วคราว หลังเจอกฎใหม่ ตรวจพัสดุทุกรายการ เพื่อควบคุมการลักลอบนำเข้ายาเสพติด","link":"https://www.blognone.com/node/145968","date":1745232637000,"content":"<div><div><div><p>DHL ประกาศหยุดจัดส่งพัสดุที่มีมูลค่ามากกว่า 800 ดอลลาร์ฯ ไปยังสหรัฐฯ ชั่วคราว หลังกฎระเบียบด้านศุลกากรฉบับใหม่ของสหรัฐฯ บังคับให้พัสดุเกือบทั้งหมดที่เกินราคานี้ ต้องผ่านขั้นตอนตรวจเต็มรูปแบบ เพื่อควบคุมการลักลอบนำเข้ายาเสพติด โดยเฉพาะยาเสพติดสังเคราะห์ ที่เคยถูกซ่อนไว้ในพัสดุเล็ก ๆ จากต่างประเทศ โดยเฉพาะจีน</p>\n<p>กฎใหม่นี้เป็นส่วนหนึ่งของนโยบายการค้าใหม่จากรัฐบาล Trump ที่มุ่งเป้าไปที่บริษัทจีนอย่าง Temu และ Shein ซึ่งมักส่งสินค้าราคาถูกจากจีน เข้ามาสหรัฐฯ แบบไม่ต้องเสียภาษี หรือมีเอกสารขั้นตอนมากนัก</p>\n<p>ด้านรัฐบาลจีนรู้สึกไม่พอใจ บอกว่าสหรัฐฯ กำลังใช้อำนาจเกินความจำเป็น และจีนเองก็มีกฎหมายควบคุมยาเสพติดที่เข้มงวดที่สุดในโลกอยู่แล้ว สถานการณ์อาจตึงเครียดกว่าเดิมในวันที่ 2 พฤษภาคม เพราะสหรัฐฯ เตรียมปิดช่องโหว่ของกฎ “de minimis” ซึ่งจะกระทบพัสดุที่มาจากจีนและฮ่องกงมากที่สุด!</p>\n<p>ก่อนหน้านี้ พัสดุที่มีมูลค่าต่ำกว่า 2,500 ดอลลาร์ฯ ยังสามารถเข้าสหรัฐฯ ได้แบบแทบไม่ต้องขอเอกสารอะไรเพิ่มเติม แต่พอเกณฑ์ลดลงเหลือ 800 ดอลลาร์ฯ ทำให้งานของ DHL เพิ่มขึ้นอย่างกระทันหัน บริษัทจึงรับมือไม่ทัน แม้จะทำงานตลอด 24 ชั่วโมงก็ตาม</p>\n<p>DHL จึงหยุดจัดส่งพัสดุที่เกิน 800 ดอลลาร์ฯ ในกลุ่ม B2C (ธุรกิจส่งให้ลูกค้าทั่วไป) เท่านั้น หากเป็นการส่งพัสดุในกลุ่ม B2B (ธุรกิจถึงธุรกิจ) DHL ยังรับอยู่ แต่ก็อาจเกิดความล่าช้าเช่นกัน</p>\n<p>ขณะที่ผู้ให้บริการจัดส่งพัสดุรายอื่นก็เริ่มถอนตัวเช่นกัน เช่น ไปรษณีย์ฮ่องกงได้ระงับการส่งออกไปสหรัฐฯ แล้ว เนื่องจากนโยบายของสหรัฐฯ เป็นการกลั่นแกล้ง และไม่มีความยุติธรรม</p>\n<p>ที่มา: <a href=\"https://www.dhl.com/us-en/home/important-information/2025/shipments-to-the-united-states-with-a-customs-value-exceeding-usd-800.html\">DHL</a>, <a href=\"https://www.upi.com/Top_News/US/2025/04/20/dhl-suspends-shipments-over-800-in-tariff-response/4721745172743/\">UPI</a>, และ <a href=\"https://www.bbc.com/news/articles/c1jx9ep5l63o\">BBC</a></p>\n<p><img alt=\"alt=&quot;DHL&quot;\" src=\"https://www.blognone.com/sites/default/files/externals/66c412dade976f607572b7a69cdc5e2a.png\" /></p>\n</div></div></div><div><div>Topics: </div><div><div><a href=\"/topics/dhl\">DHL</a></div><div><a href=\"/topics/tax\">Tax</a></div><div><a href=\"/topics/united-states\">United States</a></div><div><a href=\"/topics/china\">China</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4e74eec8da5383571b8a5815114b271b1f71a05858cf2bc641d6353263aff2dd","category":"Thai"}
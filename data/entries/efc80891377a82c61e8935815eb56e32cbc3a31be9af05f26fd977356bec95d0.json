{"title":"Ubisoft เปิดตัว Ghostwriter เครื่องมือสร้างบทสนทนาในเกมด้วย AI","link":"https://www.blognone.com/node/133115","date":1679456230000,"content":"<div><div><div><p>Ubisoft เปิดตัว Ghostwriter เครื่องมือ AI สำหรับสร้างบทสนทนาในเกม โดยเป็นผลงานจาก La Forge ฝ่ายวิจัยของบริษัทเอง</p>\n<p>Ubisoft บอกว่า Ghostwriter ไม่ได้สร้างขึ้นมาให้นักเขียนบทเกมตกงาน แต่เข้ามาช่วยให้งานเขียนบทที่น่าเบื่อ (ในวงการนี้เรียกว่า bark เช่น คำพูดของตัวละคร NPC คุยกันเอง, คำพูดของศัตรูตอนต่อสู้กับเรา) ง่ายขึ้น เพื่อให้นักเขียนมีเวลาไปขัดเกลาบทสนทนาส่วนอื่นๆ ของเกม โดยเฉพาะพล็อตหลักของเรื่องให้ดีขึ้นแทน</p>\n<p>Ghostwriter จะเข้ามาช่วยเขียน \"ร่างแรก\" ของบทสนทนาเหล่านี้ให้ เพื่อให้เกิดความหลากหลายของบทสนทนา ไม่เปลืองแรงของนักเขียนบทมากเกินไป แล้วนักเขียนค่อยมาปรับแก้ข้อความตัวอย่างในภายหลัง</p>\n<p>วิธีการทำงานของ Ghostwriter คือให้นักเขียนสร้างตัวละครขึ้นมาก่อน กำหนดแนวทางการพูดคุยของตัวละครตัวนั้นเพื่อให้ AI สร้างข้อความขึ้นมาให้ จากนั้น Ghostwriter จะสร้างข้อความ 2 แบบขึ้นมาให้เลือก โดย AI จะเรียนรู้จากข้อความที่นักเขียนเลือกไปเรื่อยๆ เพื่อให้ตรงกับความต้องการของผู้สร้าง</p>\n<p><img alt=\"No Description\" src=\"https://www.blognone.com/sites/default/files/externals/d819023b21962a608f637cef52ef7958.jpg\" /></p>\n<p>ที่มา - <a href=\"https://news.ubisoft.com/en-gb/article/7Cm07zbBGy4Xml6WgYi25d/the-convergence-of-ai-and-creativity-introducing-ghostwriter\">Ubisoft</a></p>\n</div></div></div><div><div>Topics: </div><div><div><a href=\"/topics/ubisoft\">Ubisoft</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"efc80891377a82c61e8935815eb56e32cbc3a31be9af05f26fd977356bec95d0","category":"Thai"}
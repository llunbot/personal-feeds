{"title":"Threads ออกอัพเดต เพิ่มตัวเลือกฟีด Following แสดงเฉพาะโพสต์จากแอคที่เราติดตาม","link":"https://www.blognone.com/node/134997","date":1690302101000,"content":"<div><div><div><p>Threads โซเชียลตัวหนังสือของ Meta ที่<a href=\"https://www.blognone.com/node/134954\">น่าจะยังมีคนใช้งาน</a>อยู่บ้าง ออกอัพเดตฟีเจอร์ล่าสุดที่มีผู้ใช้งานเรียกร้องกันมาก นั่นคือแถบแสดงฟีด ที่มีแต่โพสต์เฉพาะคนที่เราติดตาม (Following tab) และแสดงผลแบบเรียงตามเวลาด้วย โดยการเรียกเพื่อสลับแถบกับ For You มีลูกเล่นเล็กน้อย นั่นคือต้องแตะโลโก้ Threads ด้านบนก่อน ถึงจะแสดงตัวเลือกประเภทฟีดที่ต้องการ</p>\n<p>Mark Zuckerberg ซีอีโอ Meta บอกว่าอัพเดตนี้จะทยอยให้กับผู้ใช้งานทั้ง iOS และ Android ในเวลานี้บางคนจึงอาจยังไม่เห็นฟีด Following ดังกล่าว ก็คงต้องรอหน่อย</p>\n<p>ในอัพเดตนี้ Threads ยังปรับปรุงการรีเฟรชโพสต์ในฟีด จากเดิมใช้วิธีโหลดใหม่ทั้งหมด มาเป็นโหลดเฉพาะเนื้อหาเพิ่มเติมต่อกับฟีดเดิมที่โหลดมาอยู่แล้ว รวมทั้งเพิ่มปุ่มแปลภาษาที่ด้านล่างขวาของแต่ละโพสต์ด้วย</p>\n<p>ที่มา: <a href=\"https://www.theverge.com/2023/7/25/23806982/threads-instagram-following-feed-launch\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/2df33cfddf0bcb729b3bdbc9563ce98f.png\" /></p>\n</div></div></div><div><div>Topics: </div><div><div><a href=\"/topics/threads\">Threads</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dee1af88840137cd78d1f1ba028dda6035740dd544fbb4deb9dd4107c506f13b","category":"Thai"}
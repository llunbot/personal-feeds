{"title":"รพ.มหาราชนครเชียงใหม่ พัฒนาโมเดล AI ด้วย watsonx.ai ของ IBM เชื่อมโยงระบบครบวงจร เพิ่มประสบการณ์เข้ารับบริการให้ดีขึ้น","link":"https://www.blognone.com/node/143636","date":1734081626000,"content":"<div><div><div><p>โรงพยาบาลมหาราชนครเชียงใหม่ ดําเนินงานภายใต้ คณะแพทยศาสตร์ มหาวิทยาลัยเชียงใหม่ ร่วมกับ ไอบีเอ็ม เปิดตัวโมเดลที่พัฒนาด้วย  watsonx.data และ watsonx.ai เชื่อมโยงข้อมูลผู้ป่วยย้อนหลัง ผลตรวจจากห้องปฏิบัติการต่างๆ และ งานวิจัยทางการแพทย์ เพื่อวิเคราะห์เชิงลึกและเป็นข้อมูลประกอบสนับสนุนการวินิจฉัยของแพทย์</p>\n<p>ศ. (เชี่ยวชาญพิเศษ) นพ.บรรณกิจ โลจนาภิวัฒน์ คณบดีคณะแพทยศาสตร์ มช. อธิบายว่า โมเดลดังกล่าวจะช่วยให้แพทย์สามารถส่งคําสั่งตรวจแล็บเพิ่มเติมได้ทันทีโดยไม่ต้องผ่านการป้อนข้อมูลด้วยมือ (Manual) และยังเชื่อมโยงตารางการให้บริการของแล็บอัตโนมัติ พร้อมบริหารจัดการผลตรวจให้พร้อม สําหรับการนัดหมายติดตามอาการของแพทย์ในครั้งต่อไป</p>\n<p>ผศ. นพ. กฤษณ์ ขวัญเงิน รองคณบดีคณะแพทยศาสตร์ มช. ยกตัวอย่างให้ฟังว่าหลังจากนี้แพทย์จะสามารถใช้ AI เพื่อตัดสินใจว่าจะส่งตรวจเพิ่มเติมแล็บตรงไหนบ้าง เช่น การตรวจเลือด การตรวจวินิจฉัยโรคด้วยเครื่องเอกซเรย์ คอมพิวเตอร์ (CT Scan) การตรวจด้วยคลื่นแม่เหล็กไฟฟ้า (MRI) และเมื่อตัดสินใจแล้วก็จะมีระบบช่วยนัดหมายรองรับต่อ</p>\n<p>โมเดลที่เปิดตัวไปนี้จะช่วยเพิ่มประสิทธิภาพการบริการ และลดเวลาการรอรับบริการของผู้ป่วย จากเดิมที่จะต้องให้บุคลากรทางการแพทย์ทำงานเหล่านี้เองด้วยมือในทุกขั้นตอนตั้งแต่การกรอกประวัติ การตัดสินใจส่งตรวจเพิ่มเติมในแล็บต่าง ๆ การหาคิวว่าง โดย รศ. นพ. นเรนทร์ โชติรสนิรมิต ผู้อำนวยการ​โรงพยาบาล​มหาราช​นคร​เชียงใหม่ อธิบายว่าจะช่วยประหยัดไปได้ประมาณ 30-45 นาทีต่อคน</p>\n<p>นอกจากนี้ โมเดลดังกล่าวจะช่วยทำทุกอย่างให้เป็นระบบอัตโนมัติ และช่วยสนับสนุนการตัดสินใจของแพทย์ด้วยข้อมูลเชิงลึกรอบด้านที่ถูกต้อง แม่นยํา เป็นประโยชน์ของแพทย์รุ่นใหม่ตลอดจนบุคลากรทางการแพทย์ที่ให้บริการในช่วงเวลาพิเศษ</p>\n<p>นายอโณทัย เวทยากร กรรมการผู้จัดการใหญ่ บริษัท ไอบีเอ็ม ประเทศไทย จำกัด สรุปปิดท้ายว่า หนึ่งในเทรนด์ที่จะเกิดขึ้นในปี 2025 คือการนำ Agentic AI หรือ AI ที่ไม่ได้ให้แค่ข้อมูลเชิงลึกแต่นำข้อมูลเชิงลึกไปจัดการต่อโดยอัตโนมัติมาใช้ ซึ่งกรณีของโรงพยาบาลมหาราชนครเชียงใหม่ก็ถือเป็นตัวอย่างที่ดีสำหรับการปรับตัวเพื่อนำ Agentic AI มาใช้</p>\n<p><img alt=\"alt=&quot;IBM&quot;\" src=\"https://www.blognone.com/sites/default/files/externals/a342f7c1b171388f2bada3e204572079.jpeg\" /></p>\n<p>ที่มา: IBM</p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/health\">Health</a></div><div><a href=\"/topics/hospital\">Hospital</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"799902786a7d79084084423ca03928bb14c7d71164fc83f1364b461747f04c6b","category":"Thai"}
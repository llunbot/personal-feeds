{"title":"แอปแชท Signal เพิ่มฟีเจอร์รับบริจาคเงินจากผู้ใช้งาน รับโล่ติดโปรไฟล์ตามยอดบริจาค","link":"https://www.blognone.com/node/126139","date":1638546480000,"content":"<div><div><div><p>Signal แอปแชทความปลอดภัยสูงเพิ่มฟีเจอร์รับบริจาคจากผู้ใช้งานแอป เนื่องจากโมเดลความปลอดภัยทำให้องค์กรที่ดูแล Signal เลือกไม่แชร์ข้อมูล, ขายโฆษณา หรือระดมทุนจากนักลงทุน และจะอยู่ด้วยเงินบริจาคเป็นหลัก</p>\n<p>โปรแกรมบริจาคให้ Signal เรียกว่า Signal Sustainer เปิดให้ผู้ใช้ที่สนใจเลือกบริจาคได้ทั้งรูปแบบรายเดือนหรือครั้งเดียว ตอนนี้ยังชำระได้ผ่าน Apple Pay หรือ Google Pay เท่านั้น แต่ทางแอปจะเปิดระบบชำระเงินช่องทางอื่นต่อไปในอนาคต โดย Signal ยืนยันว่าข้อมูลการชำระเงินจะไม่ผูกกับบัญชี Signal ฝั่งเซิร์ฟเวอร์จะรู้แค่ว่าไคลเอนท์ไหนบริจาคเงิน แต่ไม่รู้ว่าใครเป็นเจ้าของรายการไหน วิธีที่ใช้รักษาความเป็นส่วนตัวนี้ Signal ระบุว่าเป็นแบบเดียวกับที่ใช้ในฟีเจอร์ private group</p>\n<p>ผู้ใช้สามารถเลือกบริจาคให้ Signal ได้ตั้งแต่ 5, 10 และ 20 ดอลลาร์ ผู้บริจาคแต่ละระดับจะได้โล่สำหรับติดโปรไฟล์แตกต่างกันไป และการบริจาคเป็นรายเดือนจะต่ออายุก็ต่อเมื่อผู้ใช้มีการใช้งาน Signal ในเดือนนั้น ๆ ถ้าเลิกใช้หรือลบแอปทิ้ง Signal จะไม่เรียกเก็บเงินในรอบต่อไป</p>\n<p>ที่มา - <a href=\"https://signal.org/blog/become-a-signal-sustainer/\">Signal</a>, <a href=\"https://www.theverge.com/2021/12/2/22814934/signal-launches-in-app-sustainer-program-donations-messaging-secure\">The Verge</a></p>\n<p><img src=\"https://www.blognone.com/sites/default/files/externals/55f1e7ac40886b0f6728abd08ade6717.png\" /></p>\n</div></div></div><div><div>Topics: </div><div><div><a href=\"/topics/signal\">Signal</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b3edb4f62d2de00d426c1e2e8c008a63cbfb6f707a5055b9c8eb6328a462b7c9","category":"Thai"}
{"title":"China Debt Overhang","link":"https://markpeak.net/china-debt-overhang/","date":1697957792000,"content":"<p><em>ภาพประกอบสร้างด้วย Bing Image Creator</em></p>\n<p>ในช่วง 1-2 เดือนที่ผ่านมา ได้อ่านบทความเกี่ยวกับวิกฤตหนี้ของจีนอยู่หลายชิ้น (ชิ้นของไทยที่ดีมากคือ <a href=\"https://www.the101.world/china-economy-arm-tungnirun/\">บทสัมภาษณ์ อ.อาร์ม ตั้งนิรันดร ของ The101.world วันที่ 10 ตุลาคม 2566</a>) เลยมาจดบันทึกความคิดเอาไว้</p>\n<p>บทความแรกที่เขียนถึงเป็นของ Martin Sandbu คอลัมนิสต์ด้านเศรษฐกิจของ Financial Times ชื่อชิ้นงานว่า <a href=\"https://www.ft.com/content/f3476ac1-825d-45ee-8e58-281f921f2c78\">Debt overhang economics with Chinese characteristics</a> เขียนไว้เมื่อ 17 สิงหาคม 2023</p>\n<p>Sandbu บอกว่าบทวิเคราะห์ปัญหาของจีน พยายามอธิบายเหตุผลต่างๆ มากมาย แต่ถ้าให้เขาสรุปแบบสั้นที่สุด มันคือปัญหาหนี้ล้นมือ หรือ <strong>มีหนี้เยอะเกินไป (debt overhang)</strong> หรือจะเรียกว่าเป็นปัญหา <strong>การถดถอยทางบัญชีงบดุล (balance sheet recession)</strong></p>\n<p>ปัญหานี้เกิดจากภาคอสังหาริมทรัพย์ของจีน ที่มีสัดส่วนเยอะมากในเศรษฐกิจจีน (ประมาณเกือบ 30%) ตั้งแต่ก่อนยุค COVID แล้ว เมื่อคนเป็นเจ้าของอสังหาริมทรัพย์มากขึ้นเรื่อยๆ ตัวมูลค่า (asset) ของอสังหาริมทรัพย์จะไม่สามารถวิ่งตามมูลค่าหนี้ (liability) ที่เกิดจากอสังหาริมทรัพย์ได้ทัน ความมั่งคั่งของผู้คนจะมีน้อยกว่าภาพที่มองเห็น คนจะเข้า defensive mode คือระวังไม่ให้สูญเสียเงินต้น แทนการยอมเสี่ยงเพื่อไม่ให้ตกขบวนรถ</p>\n<p>แกนหลักของปัญหาหนี้อสังหาริมทรัพย์ของจีน เกิดจากรัฐบาลท้องถิ่น รัฐบาลมณฑล ที่กู้เงินมาใช้ก่อสร้างโครงการต่างๆ เพื่อขยายการเติบโตทางเศรษฐกิจ เมื่อใดก็ตามที่รัฐบาลท้องถิ่นหยุดลงทุนในโครงการก่อสร้าง เซกเตอร์ก่อสร้างก็จะหยุดเติบโตทันที ในอีกด้าน เจ้าหนี้ที่ให้กู้เงินก็เริ่มสงสัยว่าจะได้เงินคืนหรือไม่ ซึ่งเจ้าหนี้กลุ่มนี้มีทั้งประชาชนโดยตรง และธนาคาร</p>\n<p>หากหนี้ส่วนนี้มีปัญหาขึ้นมา ความมั่งคั่งของเจ้าหนี้ประชาชนจะสูญหายไป และ/หรือ เกิดวิกฤตของภาคธนาคาร (banking crisis) ตามมา</p>\n<p>วิธีการแก้ปัญหา debt overhang มีด้วยกันทั้งหมด 4 แนวทางที่เป็นไปได้</p>\n<ol>\n<li><strong>ไม่ทำอะไรเลย (do nothing)</strong> ซึ่งจะเกิดผลลัพธ์ได้ 2 แนวทางย่อย\n<ol>\n<li><strong>การเติบโตช้าลง (slow growth)</strong> อันนี้เป็นสถานการณ์ดีที่สุด (best)</li>\n<li>เศรษฐกิจพินาศ เป็นสถานการณ์แย่ที่สุด (worst)</li>\n</ol>\n</li>\n<li><strong>อัดฉีดเงินกระตุ้นเศรษฐกิจ (fiscal stimulus)</strong> เพื่อเร่งเศรษฐกิจให้โตเร็วแซงหน้าขนาดของหนี้ เพื่อให้หนี้อยู่ในระดับที่จัดการได้ง่ายขึ้น (more manageable) แต่ถ้าหนี้มีขนาดใหญ่เกินไป วิธีนี้จะไม่เวิร์ค</li>\n<li><strong>ปรับโครงสร้างหนี้ด้วยการอุ้ม (bailout)</strong> การอุ้มแปลว่ารัฐบาลจะจ่ายเงินคืนให้เจ้าหนี้</li>\n<li><strong>ปรับโครงสร้างหนี้ด้วยการปล่อยให้ล้มละลาย (writedown)</strong> แปลว่าเจ้าหนี้จะสูญเสียเงินไป</li>\n</ol>\n<p>วิธีที่ 3/4 เป็นการปรับสัดส่วนของทรัพย์สินและหนี้สินใหม่ (rearranges the liabilities and assets) ให้กลับมาสมดุลมากขึ้นเหมือนกัน แต่วิธีจัดการต่างกัน</p>\n<p>Sandbu บอกว่าญี่ปุ่นยุค 1990s, อเมริกายุค 2008, ยุโรปยุค 2010 จัดการปัญหาหนี้ลักษณะเดียวกันไม่ดีนัก คือ ปล่อยปัญหาไว้นานเกินไปกว่าจะเข้ามาแก้ปัญหาหนี้ จนทำให้หนี้สะสมใหญ่ขึ้นมากเกินไป</p>\n<p>ส่วนวิธีจัดการก็เลือกใช้วิธีรัฐเข้ามาอุ้ม (bailout) ซึ่งส่งผลให้หนี้สาธารณะ (public debt) ของภาครัฐเยอะตามไปด้วย แทนที่จะเลือกวิธีปล่อยล้มละลาย (writedown) ยอมเจ็บแต่จบจะดีกว่า</p>\n<p>ข้อเสนอของ Sandbhu คือรัฐบาลจีนไม่ควรทำพลาดซ้ำรอยชาติเหล่านี้ ควรเข้ามาจัดการให้เร็วด้วยวิธี writedown จะดีที่สุด ต้นทุนรวมของวิธีนี้ถูกกว่าวิธี bailout ช่วยให้เศรษฐกิจจีนกลับมาเติบโตได้เร็วขึ้น อีกทั้งเป็นบทเรียนให้ทุกภาคส่วนที่เกี่ยวข้องเรียนรู้ว่าควรลงทุนในโครงการอสังหาริมทรัพย์ที่สร้างมูลค่าทางเศรษฐกิจจริงๆ เช่น การสร้างโครงสร้างพื้นฐานให้เมือง แทนการสร้างอพาร์ทเมนต์หรูเพื่อหวังกำไร</p>\n<p>สิ่งที่ยากคือรัฐบาลจีนจะเลือกส่งผลของการ writedown ไปยังใครดี ระหว่างรัฐบาลท้องถิ่น, ธนาคาร, นักลงทุน หรือ ภาคครัวเรือน ซึ่งต้องวางแผนการช่วยเหลือให้ดีตั้งแต่ต้น (เช่น ภาคครัวเรือนที่สูญเสียความมั่งคั่งโดยไม่ได้ทำอะไรผิด ก็ต้องหาวิธีชดเชย อย่างน้อยก็กลุ่มเปราะบาง รายได้น้อย)</p>The post <a href=\"https://markpeak.net/china-debt-overhang/\">China Debt Overhang</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"7a222a2ae15caaf779b773dcc0cfd73b53c643bf0691d95a01dc13a238307d2c","category":"Thai"}
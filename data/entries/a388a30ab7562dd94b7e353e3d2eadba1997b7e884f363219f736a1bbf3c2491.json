{"title":"Putin is Lucky","link":"https://markpeak.net/putin-is-lucky/","date":1688170089000,"content":"<p>จากเหตุการณ์กองกำลังทหารรับจ้าง Wagner Group ลุกฮือขึ้นในรัสเซีย แม้เหตุการณ์คลี่คลาย (แบบงงๆ) ในเวลาเพียง 2 วัน แต่ทำให้มีโอกาสได้อ่านบทความวิเคราะห์การเมืองภาพใหญ่ของรัสเซีย ที่เขียนโดย Michael McFaul อดีตเอกอัครราชทูตสหรัฐประจำรัสเซีย ซึ่งเขียนไว้ก่อนหน้านั้นหลายเดือน (เขียน ก.พ. 2023) และพยากรณ์เรื่องความขัดแย้งภายในรัสเซียได้อย่างแม่นยำ</p>\n<div>\n\t\t\t<div>\n\t\t\t\t<a href=\"https://www.journalofdemocracy.org/why-vladimir-putins-luck-ran-out/\">\n\t\t\t\t\t<img src=\"https://www.journalofdemocracy.org/wp-content/uploads/2023/02/McFaul-photo.jpg\" alt=\"Why Vladimir Putin’s Luck Ran Out | Journal of Democracy\" />\t\t\t\t</a>\n\t\t</div>\n\t\n\t<div>\n\t\t<a href=\"https://www.journalofdemocracy.org/why-vladimir-putins-luck-ran-out/\">\n\t\t\tWhy Vladimir Putin’s Luck Ran Out | Journal of Democracy\t\t</a>\n\t</div>\n\t<div>\n\t\t<a href=\"https://www.journalofdemocracy.org/why-vladimir-putins-luck-ran-out/\">\n\t\t\t<p>For twenty years, the Russian autocrat enjoyed a string of good fortune in coming to power and cementing his rule. He had raised Russia's standing in the world. Then he invaded Ukraine.</p>\n\t\t</a>\n\t</div>\n\t<div>\n\t\t<img src=\"https://www.journalofdemocracy.org/wp-content/themes/jod/assets/img/favicon-32x32.png\" alt=\"Journal of Democracy\" />\t\tJournal of Democracy\t</div>\n</div>\n<p>แต่สิ่งสำคัญที่ได้เรียนรู้ในบทความคือชีวิตช่วงเริ่มต้นไต่เต้าของปูติน ที่ขึ้นมาเป็นประธานาธิบดีได้เพราะ “โชค” มีส่วนเป็นอย่างมาก</p>\n<p>McFaul ตั้งคำถามได้อย่างแหลมคมว่า ภายในระยะเวลาเพียงไม่กี่เดือน ข้าราชการระดับกลางคนหนึ่งที่ไม่มีประสบการณ์ทางการเมือง กลับได้เป็นผู้นำของประเทศที่ใหญ่ที่สุดบนแผนที่โลก เรื่องของโชคต้องสำคัญมากๆ</p>\n<blockquote><p>In a matter of months and with barely any political experience, he went from being an unknown, midlevel Kremlin official to president of the largest country on the world map.</p></blockquote>\n<p>ปูตินเริ่มชีวิตทำงานของเขาด้วยการเป็นสปาย KGB ในเยอรมนีตะวันออก แต่เมื่อโซเวียตล่มสลาย รัสเซียเข้าสู่ยุคประชาธิปไตย เขากลับมาเป็นผู้ช่วยด้านการต่างประเทศให้นายกเทศมนตรีของนครเซนต์ปีเตอร์สเบิร์ก Anatoly Sobchak แต่เมื่อ Sobchak แพ้เลือกตั้งในปี 1996 ปูตินก็ตกงานอีกครั้ง</p>\n<p>เขาโชคดีที่ได้งานใหม่จากคำแนะนำของเพื่อนที่ช่วยงานเศรษฐกิจให้ประธานาธิบดี Boris Yeltsin ทำให้ปูตินได้เข้าสู่ศูนย์กลางอำนาจที่วังเคลมลิน โดยเป็นเจ้าหน้าที่ระดับกลางๆ ไม่มีความสำคัญมากนักอยู่พักใหญ่ ก่อนค่อยๆ ไต่เต้าขึ้นมาเป็นผู้อำนวยการหน่วยข่าวกรอง FSB (ชื่อใหม่ของ KGB)</p>\n<p>การเมืองรัสเซียและการเมืองโลกในช่วงนั้นเอื้อประโยชน์ให้ปูตินอย่างเหลือเชื่อ เริ่มจาก Yeltsin พยายามหาผู้สืบทอดตำแหน่งทางการเมือง (หลังจากเป็นประธานาธิบดีเกือบครบ 2 สมัยแล้ว) ตอนแรกเขาเลือก Boris Nemtsov อดีตผู้ว่าเมือง Nizhny Novgorod โดยนำมาเป็นรองนายกรัฐมนตรีในปี 1997 เพื่อเตรียมส่งลงเลือกตั้งประธานาธิบดีปี 2000</p>\n<p>แต่รัสเซียเจอวิกฤตเศรษฐกิจใหญ่ในปี 1998 (รอบเดียวกับต้มยำกุ้ง) ทำให้รัฐบาลของ Nemtsov ต้องหมดอำนาจไป ส่งผลให้ Yeltsin จำเป็นต้องตั้ง Yevgeny Primakov นักการเมืองฝ่ายคอมมิวนิสต์มาเป็นนายกแทน และมีโอกาสขึ้นเป็นประธานาธิบดีในปี 2000</p>\n<p>Yeltsin ซึ่งเป็นนักการเมืองฝ่ายประชาธิปไตย จำต้องหาผู้สืบทอดคนใหม่แทน หวยจึงมาออกที่ปูติน ทำให้เขาได้เป็นนายกรัฐมนตรีในปี 1999 และลงเลือกตั้งชนะในปี 2000 เหตุการณ์ช่วงนั้นยังมีเรื่องการก่อการร้ายของกบฎเชเชน ที่ปูตินเป็นผู้นำในการปราบอีก หลายคนจึงมองว่า “ปูตินโชคดี”</p>\n<p>โชคของปูตินยังไม่หมดลงง่ายๆ หลังได้เป็นประธานาธิบดีในปี 2000 เขาก็มาเจอกับ “รอบเศรษฐกิจขาขึ้น” พอดี ทั้งจากปัจจัยเศรษฐกิจตกต่ำหลังโซเวียตล่มสลายเริ่มสิ้นสุดลง การปฏิรูปในยุค Yeltsin เริ่มออกผล เศรษฐกิจรัสเซียกลับมาโตใหม่ในช่วงนั้น, ตลาดพลังงานโลกกลับมาพุ่ง ราคาน้ำมันและแก๊สธรรมชาติเพิ่ม รัสเซียขายพลังงานได้ราคาดี</p>\n<p>ปูตินไม่ได้มีส่วนกับทั้งการปฏิรูปของ Yeltsin หรือกำหนดราคาน้ำมันโลก แต่ได้รับผลดีเหล่านี้ไปเต็มๆ ทำให้ 2 สมัยแรกของปูติน (1999-2008) เศรษฐกิจรัสเซียเติบโตเฉลี่ยปีละ 7% ถือเป็นยุคทองของเศรษฐกิจรัสเซีย ปูตินรับเครดิตไปเต็มๆ และอำนาจของเขาจึงแข็งแกร่งมั่นคง ปูตินจึงใช้โอกาสนี้ควบคุมสื่อ ควบคุมนักการเมืองฝ่ายค้าน เศรษฐีรัสเซียฝ่ายที่อยู่ตรงข้าม</p>\n<p>ปี 2008 ปูตินไม่สามารถเป็นประธานาธิบดีสมัยที่สามได้อีก เขาจึงสลับเอาผู้ช่วย Dmitri Medvedev มาเป็นประธานาธิบดีแทน แต่เมื่อ Medvedev ค่อนข้างโปรตะวันตกเกินไป จึงทะเลาะกันในปี 2011 ทำให้ปูตินตัดสินใจมาลงเลือกตั้งเป็นประธานาธิบดีอีกรอบในปี 2012</p>\n<p>ถึงแม้ชนะเลือกตั้ง แต่ปูตินรอบที่สองมีพลังอำนาจและความนิยมลดลงจากรอบแรก เศรษฐกิจก็วนมาถึงช่วงขาลง ถึงขั้นมีประท้วงใหญ่ในรัสเซีย ทำให้ปูตินต้องใช้อำนาจและความรุนแรงมากขึ้นในการปราบฝ่ายตรงข้าม และนำไปสู่การบุกยูเครนรอบแรกในปี 2014</p>\n<p>ความมั่นใจของปูตินซ้ำรอยผู้นำที่อยู่ในอำนาจเป็นเวลานานๆ ในอดีต ช่วงหลังเขายิ่งโดดเดี่ยวมากขึ้นเรื่อยๆ และไม่ฟังที่ปรึกษาคนไหน จนส่งผลให้เขาตัดสินใจบุกยูเครนอีกรอบในปี 2022 ซึ่งเป็นช่วงเวลาที่ “ความโชคดี” ของเขาเริ่มสิ้นสุดลงแล้ว</p>\n<p>ภาพจาก <a href=\"http://en.kremlin.ru/events/president/news/71547\">Kremlin.ru</a></p>The post <a href=\"https://markpeak.net/putin-is-lucky/\">Putin is Lucky</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"a388a30ab7562dd94b7e353e3d2eadba1997b7e884f363219f736a1bbf3c2491","category":"Thai"}
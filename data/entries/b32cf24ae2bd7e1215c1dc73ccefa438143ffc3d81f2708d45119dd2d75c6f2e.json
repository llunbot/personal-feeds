{"title":"ครบรอบ 10 ปี Google Reader ปิดตัว - ผลิตภัณฑ์ที่ไม่มีผู้บริหารคนไหนเชื่อมั่น","link":"https://www.blognone.com/node/134629","date":1688213100000,"content":"<div><div><div><p>Google Reader เว็บแอปสำหรับอ่านข่าวและเนื้อหาเว็บต่าง ๆ ผ่าน RSS ได้<a href=\"https://www.blognone.com/node/46011\">ปิดตัวลงเมื่อ 10 ปีที่แล้ว</a> และอาจเป็นการปิดตัวผลิตภัณฑ์กูเกิลที่แม้ผู้ใช้งานไม่เยอะ แต่ทุกคนที่ใช้ต่างเสียดายกับการผลิตภัณฑ์ของกูเกิลนี้เป็นจำนวนมาก The Verge ได้ทำบทสัมภาษณ์พิเศษทีมงานของ Google Reader ในเวลานั้น ตั้งแต่จุดเริ่มต้น การเติบโตของผลิตภัณฑ์ อุปสรรค จนนำไปสู่การปิดตัว</p>\n<p>แนวคิดของ Google Reader เกิดขึ้นในปี 2004 ซึ่งมีเทคโนโลยีฟีดสำหรับจัดเรียงเนื้อหาเว็บไซต์ทั้ง RSS และ Atom แล้ว แต่ยังไม่เป็นที่นิยม จึงเกิดไอเดียทำเว็บพื้นฐานที่เป็น Javascript แสดงเนื้อหาเว็บไซต์ที่ต้องการทั้งหมด และสามารถคลิกอ่านไปได้เรื่อย ๆ ในที่เดียว ไอเดียนี้ถือว่าใหม่มากในตอนนั้น เพราะคนยังนิยมเข้าเว็บไซต์แบบพิมพ์ URL ตรง ระบบฟีดโพสต์ลิงก์ของ Facebook และ Twitter ก็ยังไม่เกิดขึ้น</p>\n<p><img alt=\"No Description\" src=\"https://www.blognone.com/sites/default/files/externals/1b834f746e21d39c899fa0f73785a907.jpg\" /><em>Google Reader ภาพ <a href=\"https://www.flickr.com/photos/jordanconway/3407176398\">Flickr: Jordan Conway</a></em></p>\n<h3>ต้นแบบแรกในชื่อ Fusion</h3>\n<p>Jason Shellen วิศวกรที่ร่วมงานกับกูเกิลผ่านการขาย Blogger ได้ร่วมมือกับ Chris Wetherell ที่เห็นไอเดียและโอกาสนี้ตรงกัน ใช้เวลา 20% ที่กูเกิลให้พนักงานทำโครงการส่วนตัวได้ พัฒนาต้นแบบของ Google Reader ขึ้นมา ซึ่งตอนนั้นใช้ชื่อว่า <strong>Fusion</strong> เขาประกาศหาทีมงานมาช่วยสร้างโดยบอกว่า Fusion จะเป็นบริการ \"แสดงเนื้อหาจากเว็บไซต์แบบอัจฉริยะ และให้ผู้ใช้งานร่วมกันแชร์ ที่ดีที่สุดในโลก\" ซึ่งฟังดูแล้วน่าจะเป็นการพัฒนาบริการโซเชียลสักตัวมากกว่าทำ RSS Reader เสียอีก</p>\n<p>ปี 2005 Shellen เตรียมเปิดตัว Fusion สู่สาธารณะ แต่ถูก <a href=\"https://www.blognone.com/topics/marissa-mayer\">Marissa Mayer</a> ที่เป็นผู้บริหารกูเกิลฝ่ายบริการบนเว็บทั้งหมดเวลานั้น ขอให้เปลี่ยนชื่อ เพราะต้องการใช้คำว่า Fusion กับผลิตภัณฑ์กูเกิลตัวอื่น (ซึ่งก็ไม่มีผลิตภัณฑ์ชื่อนี้ออกมา) ชื่อใหม่จึงถูกระดมสมองคิดทันทีทั้ง Reactor, Transmogrifier แต่ก็มาจบตรงชื่อลำดับท้ายสุด <strong>Reader</strong> เนื่องจากเข้าใจง่ายและเห็นภาพ แต่ไม่มีใครชอบเพราะจริง ๆ บริการตัวนี้เป้าหมายต้องการทำได้มากกว่าการอ่าน</p>\n<p>Google Reader เริ่มต้นได้ไม่ดีนัก บริการมีปัญหาใช้งานไม่ได้บ่อยครั้ง ผู้ใช้งานจำนวนมากมาลองครั้งแรกและไม่กลับมาอีก จนกระทั่งปี 2006 Google Reader ปรับหน้าตาการใช้งานใหม่ทั้งหมด ผู้ใช้งานมีจำนวนเพิ่มมากขึ้น และตัวเลขที่ทำให้ทีมพัฒนามั่นใจว่าถูกทาง คือระยะเวลาที่คนใช้งาน Reader อยู่ในระดับ 1 ชั่วโมงต่อวัน สูงกว่าบริการอื่นของกูเกิล</p>\n<h3>คนใช้หลงรัก แต่ตัวเลขไม่เติบโต</h3>\n<p>อย่างไรก็ตาม Google Reader ก็มาถึงจุดที่เป็นปัญหา เมื่อผู้ใช้งานหลักคือคนที่ต้องการอ่านเนื้อหาแบบจริงจังเท่านั้น ขณะที่ผู้ใช้งานทั่วไปไม่ใช่แบบนั้น Google Reader จึงพยายามเพิ่มฟีเจอร์ใหม่ ๆ เพื่อให้ผู้ใช้งานทั่วไปสามารถหาเนื้อหาที่น่าสนใจ (ที่คัดจากผู้ใช้งานกลุ่มจริงจัง) เพิ่มระบบคอมเมนต์ ระบบไลค์ ให้เป็นโซเชียล จำนวนผู้ใช้ Google Reader <a href=\"https://www.blognone.com/news/18554/google-reader-%E0%B8%A2%E0%B8%B1%E0%B8%87%E0%B8%A1%E0%B8%B5%E0%B8%84%E0%B8%99%E0%B9%83%E0%B8%8A%E0%B9%89\">สูงสุด</a>อยู่ที่ 30 ล้านคน แม้เป็นตัวเลขที่สูงถ้าเป็นบริการทั่วไป แต่ตัวเลขนี้น้อยมากสำหรับกูเกิล ที่ผลิตภัณฑ์อื่นมีผู้ใช้งานระดับร้อยล้านหรือพันล้าน จึงทำให้ผู้บริหารกูเกิลมองว่า Google Reader ไม่น่าไปได้ไกลกว่านี้ และเริ่มมีข้อเสนอปิดบริการตามแนวทางที่ใช้กับทุกผลิตภัณฑ์ที่ความนิยมไม่สูง</p>\n<p>เส้นทางการปิดบริการนี้เริ่มที่ Marissa Mayer เสนอว่าโครงการนี้ไม่มีประโยชน์ ใช้ทรัพยากรทีมงานไม่คุ้มค่า แต่ช่วงแรกยังได้ Larry Page ผู้ร่วมก่อตั้งกูเกิล ที่บอกว่าเขาชอบการใช้งาน Reader มากมาสนับสนุน แต่หลังจากนั้นไม่กี่ปี Page ก็กลับลำบอกว่านี่เป็นโครงการที่แย่ที่สุดตัวหนึ่งของกูเกิล ผู้บริหารกูเกิลอีกหลายคนก็มองว่า Reader เป็นเพียงฟีเจอร์เสริมในบริการอื่นได้เท่านั้น เช่น นำไปใส่ใน Gmail (ต่อมาไอเดียนี้ถูกนำมาใช้กับ<a href=\"https://www.blognone.com/node/105228\">แอป Inbox ซึ่งก็ปิดตัว</a>แล้วเช่นกัน) ส่งผลให้ Google Reader ไม่สามารถขอขยายทีมพัฒนาเพิ่มได้อีก</p>\n<p>ต่อมาเข้าสู่ยุคของโซเชียลที่นำโดย Facebook และเริ่มแย่งส่วนแบ่งรายได้จากโฆษณาออนไลน์ที่เป็นรายได้หลักกูเกิล บริษัทจึงเริ่มแผนสร้างโซเชียลของตนเองขึ้นมา โดยตอนแรกอาศัยฐานผู้ใช้จากบัญชี Gmail ออกมาเป็นบริการชื่อ <a href=\"https://www.blognone.com/news/15015/google-buzz-social-network-%E0%B9%81%E0%B8%AB%E0%B9%88%E0%B8%87%E0%B9%83%E0%B8%AB%E0%B8%A1%E0%B9%88%E0%B9%81%E0%B8%81%E0%B8%B0%E0%B8%81%E0%B8%A5%E0%B9%88%E0%B8%AD%E0%B8%87%E0%B8%88%E0%B8%B2%E0%B8%81-google\">Google Buzz</a> ที่<a href=\"https://www.blognone.com/news/27070/%E0%B8%81%E0%B8%B9%E0%B9%80%E0%B8%81%E0%B8%B4%E0%B8%A5%E0%B8%9B%E0%B8%A3%E0%B8%B0%E0%B8%81%E0%B8%B2%E0%B8%A8%E0%B8%9B%E0%B8%B4%E0%B8%94-code-search-google-buzz-%E0%B9%81%E0%B8%A5%E0%B9%89%E0%B8%A7\">ปิดตัวในเวลาเพียง 1 ปี</a> กูเกิลจึงวางแผนกันใหม่ โดยให้ทีมงานส่วนใหญ่ของ Reader เข้ามาช่วยพัฒนา <a href=\"https://www.blognone.com/news/24591/google-%E0%B8%84%E0%B8%B3%E0%B8%95%E0%B8%AD%E0%B8%9A%E0%B8%82%E0%B8%AD%E0%B8%87%E0%B8%81%E0%B8%B9%E0%B9%80%E0%B8%81%E0%B8%B4%E0%B8%A5%E0%B8%95%E0%B9%88%E0%B8%AD%E0%B9%82%E0%B8%A5%E0%B8%81-social-network\">Google+</a> เวลานั้นทีม Reader ยังเชื่อว่าโครงการจะ<a href=\"https://www.blognone.com/news/27391/google-reader-%E0%B9%82%E0%B8%89%E0%B8%A1%E0%B9%83%E0%B8%AB%E0%B8%A1%E0%B9%88%E0%B8%A1%E0%B8%B2%E0%B9%81%E0%B8%A5%E0%B9%89%E0%B8%A7\">ดำเนินต่อไปคู่กัน</a>ได้ แต่แล้วกูเกิลก็สั่งให้บริการ Reader เข้าสู่สถานะ Maintenance หมายความว่าไม่ให้พัฒนาฟีเจอร์ใหม่อีก ให้มาแก้ไขเมื่อเกิดปัญหาใช้งานเท่านั้น ปลายปี 2012 Mihai Parparita วิศวกรคนสุดท้ายที่ดูแล Google Reader ลาออกจากบริษัท ก็ทำให้กูเกิลประกาศปิดบริการต่อมาในปี 2013 ส่วน Google+ ที่กูเกิลหมายมั่นเป็นบริการโซเชียลนั้น ตอนจบก็คงทราบกันอยู่แล้ว</p>\n<p><img src=\"https://www.blognone.com/sites/default/files/externals/04118517df329b1cc55b46cc50a6a23c.jpg\" alt /><em>Google+ คำตอบของ เว็บ-ฟีด-โซเชียล ของกูเกิลในเวลานั้น</em></p>\n<h3>แนวคิดที่ยังคงอยู่</h3>\n<p>Wetherell บอกว่าในเวลานั้นมีแอป RSS Reader อยู่มากมาย แต่ทำไม Google Reader จึงเป็นที่นิยม นั่นเพราะโครงสร้างพื้นฐานของกูเกิลที่รองรับ ทั้งระบบเสิร์ช การจัดการดึงข้อมูลเว็บ ที่รองรับโหลดได้มหาศาล การใช้งานจึงไหลลื่นไม่ติดขัด เขาเองก็ไม่เห็นแอปที่มาทดแทนได้ชัดเจน</p>\n<p>ปัจจุบันทีมงาน Google Reader เดิม ยังคงสร้างสรรค์ผลิตภัณฑ์ที่อิงแนวคิดจากตอนทำ Reader (คอนเทนต์-จัดฟีด-แชร์) โดย Shellen กับ Wetherell ปัจจุบันทำ<a href=\"https://brizzly.com/\">แพลตฟอร์มโซเชียล Brizzly</a> ส่วน Kevin Systrom ผู้ร่วมก่อตั้ง Instagram ที่เคยเป็นทีมงาน Reader เช่นกัน ตอนนี้ทำ<a href=\"https://www.blognone.com/topics/artifact-news\">แอปอ่านข่าว Artifact</a></p>\n<p>Jenna Bilotta ทีมงานฝ่ายออกแบบของ Reader ให้ความเห็นว่าหากตอนนั้นกูเกิลตัดสินใจลงทุนพัฒนา Google Reader มากกว่านี้ แทนที่จะเป็น Google+ บริการนี้มีโอกาสไปถึง ระบบแสดงเนื้อหาตามอัลกอริทึมแบบ Facebook, Twitter หรือ TikTok ได้ และกูเกิลวันนี้อาจไม่ได้เป็นแบบปัจจุบันก็ได้</p>\n<p><img src=\"https://www.blognone.com/sites/default/files/externals/2a0a00bd8ad4109ba7474b9df46a76d8.png\" alt /><em>Artifact แอปอ่านข่าวของอดีตทีมงาน Google Reader ที่ปรับแนวคิดดั้งเดิมมา</em></p>\n<p>ที่มา: <a href=\"https://www.theverge.com/23778253/google-reader-death-2013-rss-social\">The Verge</a></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/google-reader\">Google Reader</a></div><div><a href=\"/topics/rss-reader\">RSS Reader</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b32cf24ae2bd7e1215c1dc73ccefa438143ffc3d81f2708d45119dd2d75c6f2e","category":"Thai"}
{"title":"HP เปิดตัวบริการ All-in Plan เช่าเครื่องพิมพ์พร้อมหมึกส่งถึงบ้าน จ่ายเป็นรายเดือน","link":"https://www.blognone.com/node/138501","date":1709351003000,"content":"<div><div><div><p>HP เปิดตัวบริการ <a href=\"https://www.hp.com/us-en/all-in-plan/printers.html\">All-in Plan</a> ให้เช่าเครื่องพิมพ์พร้อมบริการส่งหมึกพิมพ์ถึงบ้านเมื่อหมึกใกล้หมด เป็นบริการแบบ subscription จ่ายรายเดือน เริ่มต้นเดือนละ 6.99 ดอลลาร์</p>\n<p>ลูกค้าที่สมัครบริการนี้จะได้เครื่องพิมพ์ของ HP ที่เชื่อมต่ออินเทอร์เน็ต หากหมึกใกล้หมดจะส่งตลับหมึกอันใหม่มาให้ และหากเครื่องพิมพ์เสียจะมีบริการเปลี่ยนเครื่องให้ในวันถัดไป และสามารถจ่ายเพิ่มเพื่ออัพเกรดเป็นเครื่องพิมพ์รุ่นใหม่ในอนาคตได้</p>\n<p>แต่ HP All-in Plan ก็มาพร้อม \"โควต้า\" จำนวนการพิมพ์ต่อเดือน โดยแพ็กเกจเช่าเครื่องพิมพ์รุ่นล่างสุด HP Envy ราคา 6.99 ดอลลาร์ พิมพ์ได้เดือนละ 20 แผ่น หากต้องการพิมพ์มากกว่านั้นก็อัพเกรดเป็นแพ็กเกจ 50 แผ่น เดือนละ 8.99 ดอลลาร์ หรือ 100 แผ่น เดือนละ 10.99 ดอลลาร์ได้</p>\n<p>นอกจากนี้ บริการ HP All-in Plan ยังมีสัญญายาว 2 ปี หากยกเลิกสัญญาก่อนกำหนดก็ต้องจ่ายค่ายกเลิก ในราคาเริ่มต้น 120 ดอลลาร์ด้วย</p>\n<p><img alt=\"No Description\" src=\"https://www.blognone.com/sites/default/files/externals/af74741ecc50178a3adafaf0c9b79581.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/82e8cfbd0beff6fa192b19330518ac10.jpeg\" /></p>\n<p>Enrique Lores ซีอีโอของ HP ให้สัมภาษณ์ว่าปกติแล้ว HP ขายเครื่องพิมพ์ในราคาขาดทุน แล้วไปหวังกำไรจากการขายหมึกในภายหลัง แต่มีลูกค้าจำนวนหนึ่งที่ไม่ได้พิมพ์เยอะ ไม่ได้ซื้อหมึกบ่อยๆ หรือใช้หมึกยี่ห้ออื่นที่ไม่ใช่ของ HP ทำให้บริษัทขาดทุน โมเดล All-in Plan ที่เป็น subscription แบบจ่ายรายเดือนจะช่วยเพิ่มรายได้ตรงนี้เข้ามา</p>\n<p>ในอดีต HP เคยมีบริการจ่ายค่าหมึกเป็นรายเดือนชื่อ <a href=\"https://instantink.hpconnected.com/us/en/l/v2\">Instant Ink</a> มาก่อนแล้ว แต่มีเฉพาะหมึกอย่างเดียว ไม่รวมตัวเครื่องพิมพ์ด้วย ส่วนบริการเช่าเครื่องพิมพ์พร้อมหมึกเคยมี Epson ทำมาก่อนในปี 2020 ชื่อว่า <a href=\"https://readyprint.epson.com/home\">Epson ReadyPrint</a> ราคาเริ่มต้น 14.99 ดอลลาร์ต่อเดือน</p>\n<p>ที่มา - <a href=\"https://press.hp.com/us/en/blogs/2024/hp-all-in-plan.html\">HP</a>, <a href=\"https://www.entrepreneur.com/business-news/hp-wants-you-to-never-own-a-printer-again-launches-rental/470541\">Entrepreneur</a></p>\n</div></div></div><div><div>Topics: </div><div><div><a href=\"/topics/hp\">HP</a></div><div><a href=\"/topics/printer\">Printer</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bae856ff59bd6f695c935b51c0976fc5cfdbd2725d27a872543c10e9ed4ecc78","category":"Thai"}
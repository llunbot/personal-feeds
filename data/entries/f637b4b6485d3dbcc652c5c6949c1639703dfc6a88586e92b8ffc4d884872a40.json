{"title":"Perplexity บอกหากศาลสั่งให้ Google ต้องแยกธุรกิจ Chrome ก็พร้อมซื้อกิจการต่อ","link":"https://www.blognone.com/node/146038","date":1745499226000,"content":"<div><div><div><p>Perplexity เป็นอีกบริษัทที่เข้าร่วมการไต่สวนเรื่องมาตรการเยียวยา ที่กูเกิล<a href=\"https://www.blognone.com/node/141254\">แพ้คดีผูกขาดธุรกิจ Search</a> ซึ่งกระทรวงยุติธรรมสหรัฐฯ โจทก์ยื่นฟ้อง และ<a href=\"https://www.blognone.com/node/145983\">ได้เสนอให้ศาลสั่งกูเกิลแยกธุรกิจ Chrome</a> ออกมา</p>\n<p>Dmitry Shevelenko บอกว่าบริษัทสนับสนุนแนวทางให้แยก Chrome ออกจากกูเกิล โดยมองว่าอาจส่งผลกระทบต่อโครงการโอเพนซอร์ส Chromium ที่เจ้าของใหม่อาจหารายได้จากตรงนี้ ส่งผลเสียต่อวงการพัฒนาเว็บเบราว์เซอร์ โดย Perplexity ต้องการให้ศาลห้ามกูเกิลทำข้อตกลงผูกขาดบริการค้นหาข้อมูลกับผู้ผลิตสมาร์ทโฟนมากกว่า</p>\n<p>อย่างไรก็ตาม Perplexity บอกว่าหากศาลสั่งให้แยกธุรกิจ Chrome ออกมาจริง บริษัทเชื่อว่าสามารถดูแลต่อโดยทำให้ Chromium ยังรักษาคุณภาพและไม่ต้องเก็บเงินได้ ทั้งนี้ OpenAI ซึ่งร่วมการไต่สวนก่อนหน้านี้ก็บอกว่า<a href=\"https://www.blognone.com/node/145994\">บริษัทพร้อมซื้อกิจการ Chrome</a> หากมีคำสั่งแยกธุรกิจ</p>\n<p>Perplexity ได้ให้ข้อมูลเพื่อสนับสนุนแนวทางห้ามกูเกิลทำข้อตกลงผูกขาดกับผู้ผลิตสมาร์ทโฟน โดยบอกว่าบริษัทพยายามเจรจากับผู้ผลิตสมาร์ทโฟนหลายราย เพื่อให้ Perplexity เป็นบริการค้นหาเริ่มต้น ซึ่งมีบางรายให้ความสนใจ แต่ด้วยเงื่อนไขกูเกิลที่เหมือนเอาปืนมาจ่อหัว ทำให้บริษัทสมาร์ทโฟนเหล่านี้ต้องปัดตกข้อเสนอ Perplexity ไป ผู้ผลิตบางรายยินดีพรีโหลด Perplexity แต่ต้องไม่ถูกตั้งเป็นค่าเริ่มต้น ซึ่งกูเกิลก็หาทางกดดันได้เช่นกัน</p>\n<p>ที่มา: <a href=\"https://www.theverge.com/policy/654835/perplexity-google-antitrust-trial-remedies-chrome\">The Verge</a></p>\n<p><img src=\"https://www.blognone.com/sites/default/files/externals/04e94c4c7518596b1efa61de1b61af45.png\" alt=\"\" /></p>\n</div></div></div><div><div>Topics: </div><div><div><a href=\"/topics/perplexity\">Perplexity</a></div><div><a href=\"/topics/search-engine\">Search Engine</a></div><div><a href=\"/topics/chrome\">Chrome</a></div><div><a href=\"/topics/google\">Google</a></div><div><a href=\"/topics/antitrust\">Antitrust</a></div><div><a href=\"/topics/doj\">DoJ</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f637b4b6485d3dbcc652c5c6949c1639703dfc6a88586e92b8ffc4d884872a40","category":"Thai"}
{"title":"ไมโครซอฟท์ตกลง Activision Blizzard ยืดเวลาปิดดีลตามสัญญาไปอีก 3 เดือน","link":"https://www.blognone.com/node/134908","date":1689776064000,"content":"<div><div><div><p>ความคืบหน้าอีกขั้นของดีลไมโครซอฟท์ซื้อ Activision Blizzard คือทั้งสองบริษัทเห็นชอบร่วมกันว่าขยายเวลาปิดดีลไปอีก 3 เดือน เดิมทีดีลจะสิ้นสุด 18 กรกฎาคม 2023 (นับตามเวลาสหรัฐ) เปลี่ยนเป็น 18 ตุลาคม 2023</p>\n<p>ในสัญญาซื้อขายกิจการฉบับเดิม หากไมโครซอฟท์ปิดดีลไม่จบภายในเส้นตาย จะถือว่าดีลล่มและไมโครซอฟท์ต้องจ่ายค่าเสียโอกาสให้ Activision Blizzard ซึ่งเงื่อนไขนี้ยังอยู่ และ <a href=\"https://twitter.com/BradSmi/status/1681647628554211330\">Brad Smith ประธานของไมโครซอฟท์ก็เปิดเผยตัวเลขออกมาเอง</a> ว่าค่าปรับอยู่ที่ 3-4.5 พันล้านดอลลาร์ ขึ้นกับว่าดีลล่มไปในช่วงเดือนไหน</p>\n<p>เส้นทางของไมโครซอฟท์ใกล้ความจริงเข้าไปเรื่อยๆ โดยตอนนี้เหลือด่านสุดท้ายคือ <a href=\"https://www.blognone.com/node/134850\">CMA ของสหราชอาณาจักร ที่ยอมขยายเวลาให้อีก 6 สัปดาห์ เพื่อพิจารณาข้อเสนอใหม่ของไมโครซอฟท์</a> และคาดกันว่าไมโครซอฟท์น่าจะเสนอขายธุรกิจคลาวด์เกมมิ่ง (xCloud) ในสหราชอาณาจักรให้บริษัทอื่นเข้ามาบริหารแทน (โดยยังใช้แบรนด์ Xbox) เพื่อ<a href=\"https://www.blognone.com/node/133571\">คลายข้อกังวลของ CMA ว่าไมโครซอฟท์จะผูกขาดตลาดคลาวด์เกมมิ่ง</a></p>\n<p>ส่วนประเด็นเรื่องการผูกขาดตลาดเกมคอนโซลนั้นตกไปแล้ว ทั้ง<a href=\"https://www.blognone.com/node/133162\">ฝั่ง CMA ที่บอกว่าไม่กระทบแต่แรก</a> และ<a href=\"https://www.blognone.com/node/134787\">ฝั่งอเมริกา FTC ที่แพ้คดีในศาลชั้นต้นไปแล้ว</a> (<a href=\"https://www.blognone.com/node/134844\">อยู่ระหว่างยื่นอุทธรณ์ แต่ศาลไม่คุ้มครองชั่วคราว</a>) รวมถึง<a href=\"https://www.blognone.com/node/134857\">โซนี่เพื่อนรักที่ยอมเซ็นสัญญา Call of Duty สงบศึกกันไปแล้ว</a></p>\n<blockquote><p>Microsoft and Activision Blizzard have extended the merger agreement deadline to 10/18. We're optimistic about getting this done, and excited about bringing more games to more players everywhere.</p>\n<p>— Phil Spencer (@XboxP3) <a href=\"https://twitter.com/XboxP3/status/1681646844634599424?ref_src=twsrc%5Etfw\">July 19, 2023</a></p></blockquote>\n<p>ที่มา - <a href=\"https://www.theverge.com/2023/7/19/23797238/microsoft-activision-blizzard-merger-agreement-extension\">The Verge</a></p>\n<p><img src=\"https://www.blognone.com/sites/default/files/externals/ed5ce8f279c9466ca9842ee9b5d32ca1.jpg\" alt /></p>\n</div></div></div><div><div>Topics: </div><div><div><a href=\"/topics/activision-blizzard\">Activision Blizzard</a></div><div><a href=\"/topics/microsoft\">Microsoft</a></div><div><a href=\"/topics/acquisition\">Acquisition</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ed01e1384b882a4c1e732f149efd2aa8004c40aed4541bc1273989a327861126","category":"Thai"}
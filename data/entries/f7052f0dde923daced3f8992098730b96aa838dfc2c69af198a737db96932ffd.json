{"title":"Phil Spencer อยากให้มีร้านค้าอื่น ๆ เช่น Epic Games Store มาเปิดบนแพลตฟอร์มของ Xbox","link":"https://www.blognone.com/node/138929","date":1711537548000,"content":"<div><div><div><p>Phil Spencer หัวหน้า Xbox และ Microsoft Gaming ให้สัมภาษณ์กับ Polygon ในงาน GDC 2024  เกี่ยวกับอนาคตของ Xbox มีหลายประเด็นทั้ง <a href=\"https://www.blognone.com/node/138921\">Xbox แบบพกพาที่เขาอยากสร้าง</a> หรือ Xbox ไม่ทำเกมเอ็กคลูซีฟเพราะ<a href=\"https://www.blognone.com/node/138925\">สำรวจพฤติกรรม Gen Z มา</a> บทสัมภาษณ์ล่าสุด เขาอยากเห็นร้านค้าดิจิทัลอื่น ๆ มาเปิดบนคอนโซล Xbox นอกเหนือจาก Microsoft Store</p>\n<p>Phil อ้างอิงถึง Windows ว่าเป็นแพลตฟอร์มเปิดกว้างโดยที่ผู้ใช้งานไม่จำเป็นต้องตัดสินซื้อเกมแค่บนร้านค้าใดร้านค้าหนึ่ง พร้อมบอกว่า Epic Games Store และ itch.io ว่าเป็นตัวอย่างที่ดีของร้านค้าดิจิทัลที่นำเสนอตัวเลือกเพิ่มเติมแก่ผู้เล่นและนักพัฒนาเกม</p>\n<p>Phil อธิบายต่อไปว่ารูปแบบการขายเครื่องคอนโซลแบบขาดทุน และได้เงินคืนจากการขายเกมในปัจจุบันนั้นมีประสิทธิภาพน้อยลง เนื่องจากราคาส่วนประกอบไม่ได้ลดลงมากนักตลอดอายุการใช้งานของคอนโซล ในขณะเดียวกัน ตลาดคอนโซลก็ไม่ได้เติบโตขึ้นแต่อย่างใด</p>\n<p>ดังนั้น Phil จึงตั้งคำถามว่าอะไรคืออุปสรรค, อะไรคือสิ่งที่สร้างความยุ่งยากให้กับนักพัฒนาเกม และผู้เล่นในยุคนี้ แล้ว Xbox จะมีส่วนร่วมในการทำให้ตลาดคอนโซลโตขึ้นได้ยังไง โดยเขาเชื่อว่าวิธีแก้ปัญหาหนึ่งคือการทำให้มีร้านค้าอื่น ๆ ปรากฏบนคอนโซล Xbox มากขึ้น ทำให้ผู้เล่นมีทางเลือกมากขึ้น และอาจสร้างการแข่งขันแบบใหม่ ๆ ได้</p>\n<p>Phil มองว่าการเล่นเกมบน PC นั้นตัวเองรู้สึกเป็นส่วนหนึ่งของ Ecosystem กว่าในแง่ของความต่อเนื่อง แต่กับคอนโซลตัวเขารู้สึกถูกแบ่งแยกด้วยระบบแบบปิดบนแพลตฟอร์มที่แตกต่างกัน</p>\n<p><img alt=\"No Description\" src=\"https://www.blognone.com/sites/default/files/externals/171aa1b86ab90c84052da15fc22d4681.png\" /></p>\n<p>ที่มา - <a href=\"https://www.polygon.com/24108670/xbox-epic-games-store-phil-spencer-interview\">Polygon</a> via <a href=\"https://www.videogameschronicle.com/news/phil-spencer-wants-other-digital-storefronts-like-epic-games-store-or-itch-io-on-xbox/\">VGC</a></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/phil-spencer\">Phil Spencer</a></div><div><a href=\"/topics/microsoft\">Microsoft</a></div><div><a href=\"/topics/epic-games\">Epic Games</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f7052f0dde923daced3f8992098730b96aa838dfc2c69af198a737db96932ffd","category":"Thai"}
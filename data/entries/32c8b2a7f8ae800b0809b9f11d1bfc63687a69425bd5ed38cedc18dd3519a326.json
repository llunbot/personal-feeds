{"title":"พบแอปเงินกู้จำนวนมากใน Google Play ใช้ Backend API เหมือนกับ \"สินเชื่อความสุข\"","link":"https://www.blognone.com/node/144130","date":1736953050000,"content":"<div><div><div><p>หลังจากแอป \"สินเชื่อความสุข\" ถูก preload เข้ามาในโทรศัพท์ Oppo และ Realme จนเป็นข่าวใหญ่ แม้ตอนนี้มีการอัพเดตถอดแอปออกไปแล้ว แต่จากการตรวจสอบนของ Blognone จากแอปเงินกู้ตัวอื่นๆ ที่เจาะกลุ่มลูกค้าคนไทย และมีให้ดาวน์โหลดบน Google Play Store พบว่าแอปเหล่านี้มีพฤติกรรมเหมือนกันแทบทุกประการ จนเชื่อได้ว่ามีโอกาสสูงที่จะมาจากต้นตอเดียวกัน</p>\n<p><img alt=\"No Description\" src=\"https://www.blognone.com/sites/default/files/externals/094583d2460815580e7ac5c6b080d6ad.jpeg\" /></p>\n<p>Blognone ลองตรวจสอบแอปกลุ่ม \"เงินกู้\" หรือ \"สินเชื่อ\"​ ที่อยู่บน Google Play Store ที่ดูน่าสงสัย พบว่าแอปพลิเคชั่นเหล่านี้มีคุณสมบัติเหมือนกันแทบทั้งหมด โดยมีรูปแบบดังนี้</p>\n<ul>\n<li>ทุกแอปพลิเคชั่นอ้างตัวว่าเป็น \"แพลตฟอร์ม\" เพื่อเลี่ยงการบอกว่าเป็นบริการเงินกู้โดยตรง</li>\n<li>หลายแอปพลิเคชั่นใช้ชื่อบริษัท publisher ที่จดทะเบียนในไทยจริง โดยบริษัทจดทะเบียนช่วงไตรมาสที่ 2 ของปี 2023 ตรงกันโดยมิได้นัดหมาย</li>\n<li>ใช้เซิร์ฟเวอร์ Alibaba Cloud เหมือนๆ กัน</li>\n<li>ตัวเว็บของแอปเหล่านั้น เป็นเว็บแบบ static ที่ไฟล์จำนวนมากโหลดตรงจาก Object Storage ของ Alibaba Cloud และข้อมูลจาก API อ้างถึง bucket เดียวกันทั้งหมด</li>\n<li>backend API ใช้ endpoint แบบเดียวกันทั้งหมด โดยใช้ Backend เป็น <a href=\"https://github.com/micro/go-micro\">go-micro</a> เวอร์ชั่น <code>v2.5.0-6484a86-1587040401</code> ที่<a href=\"https://github.com/micro/go-micro/releases/tag/v2.5.0\">ออกมาตั้งแต่ปี 2020</a></li>\n<li>แอปมีรีวิวบนสโตร์จำนวนมากนับแสนรีวิว คะแนนเฉลี่ยสูงเกิน 4 ดาว รีวิวจำนวนมากเขียนโดยชื่อบุคคลต่างชาติ แม้เป็นแอปภาษาไทย</li>\n</ul>\n<p>หากเราเริ่มต้นจากแอป \"สินเชื่อความสุข\"​ ที่เป็นจุดเริ่มต้นของเรื่องราวครั้งนี้ API Endpoint เริ่มต้นที่ <code>https://api.hizonetech.com/cosyzone</code> ตัวโดเมนหลัก เป็น <code>hizonetech.com</code> ซึ่งเป็นเว็บทางการของแอปสินเชื่อความสุข</p>\n<p>จากการสอบสวน เราพบแอปที่มีความเชื่อมโยงกันเกินกว่าปกติ 3 ตัว ได้แก่</p>\n<ul>\n<li><strong>สินเชื่อ KK</strong> (1 ล้าน+ ดาวน์โหลด, 4.3 ดาว, 310,000 รีวิว)<p></p>\n<ul>\n<li>ชื่อบริษัท publisher: LUSTROUS PEARL COMPANY LIMITED</li>\n<li>ชื่อแพ็กเกจ <code>com.instantingot.finance.loan</code></li>\n<li>อีเมลซัพพอร์ต: Assistance@eaglecreditofficial.com (น่าสังเกตว่าโดเมนนี้ก็เป็นแอปกู้เงินตามสาวออกไปได้อีก)</li>\n<li>ที่อยู่: 54/8, 71 Nawamin Alley, Nawamin Subdistrict, Bueng Kum District, Bangkok 10240</li>\n<li>เว็บไซต์: <code>https://www.magastarspeed.com/#/</code></li>\n<li>Backend API: <code>https://api.magastarspeed.com/cosyzone/system/start</code></li>\n</ul>\n</li>\n</ul>\n<p><img alt=\"No Description\" src=\"https://www.blognone.com/sites/default/files/externals/1098040fa38447503ce95606c66f90d3.png\" /></p>\n<ul>\n<li><strong>สินเชื่อฉับไว - ยืมสบาย</strong> (5 ล้าน+ ดาวน์โหลด, 4.4 ดาว, 334,000 รีวิว)<p></p>\n<ul>\n<li>ชื่อบริษัท publisher: Magastar Speed Company Limited (ชื่อบริษัทเหมือนชื่อโดเมนของสินเชื่อ KK)</li>\n<li>ชื่อแพ็กเกจ <code>com.bull.cherry</code></li>\n<li>อีเมลซัพพอร์ต: Help@cherrybk.com</li>\n<li>ที่อยู่: 9 Soi Srinakarin 60, Nong Bon Subdistrict, Prawet District, Bangkok 10250</li>\n<li>เว็บไซต์: <code>https://www.cherrybk.com</code></li>\n<li>เบอร์โทร: 021148990</li>\n<li>Backend API: <code>https://api.cherrybk.com/cosyzone/system/start</code></li>\n</ul>\n</li>\n</ul>\n<p><img alt=\"No Description\" src=\"https://www.blognone.com/sites/default/files/externals/4e4de148d73f9edbcacbac8610d46ef6.png\" /></p>\n<ul>\n<li><strong>สินเชื่อมงคล</strong> (1 ล้าน+ ดาวน์โหลด, 4.4 ดาว, 211,00 รีวิว)<p></p>\n<ul>\n<li>ชื่อบริษัท publisher: STELLAR HORIZON CO., LTD.</li>\n<li>ชื่อแพ็กเกจ: <code>com.wattuk.cash.app</code></li>\n<li>อีเมลซัพพอร์ต: CS@wattukin.com</li>\n<li>ที่อยู่: 1999/1 Thanon Siwara, Khwaeng Phlabphla, Khet Wang Thonglang, Krung Thep Maha Nakhon 10310</li>\n<li>เบอร์โทร: 021148898</li>\n<li>Backend API: <code>https://api.wattukin.com/cosyzone/system/start</code></li>\n</ul>\n</li>\n</ul>\n<p><img alt=\"No Description\" src=\"https://www.blognone.com/sites/default/files/externals/9bceb31097614fa4a870e787489d27c7.png\" /></p>\n<p>สังเกตว่า Backend API ของแอปทั้งสามตัว ล้วนมีพาทเป็น cosyzone/system/start ซึ่งชื่อ Cosyzone คือบริษัทที่ระบุว่าเป็นผู้พัฒนาแอปสินเชื่อความสุขนั่นเอง</p>\n<p>เมื่อนำชื่อบริษัทจดทะเบียนไปค้นหาในฐานข้อมูลของกรมพัฒนาธุรกิจการค้า พบว่าที่อยู่ของบริษัท <a href=\"https://datawarehouse.dbd.go.th/company/profile/_5XKLnrDcgHJvhm-1fz6YjrkCUOlR2KAzOHOGya3ihsXM5AqE359-tHQTp3zRZ9B\">Magastar Speed</a> ผู้พัฒนาแอป \"สินเชื่อฉับไว\" และบริษัท <a href=\"https://datawarehouse.dbd.go.th/company/profile/_anIi44BjZCCV10iVXvW-3uBkB6_Wm_cXT77dbmpT1jHJNRJEjDa977kv9FCZjYx\">Stellar Horizon</a> ผู้พัฒนาแอป \"สินเชื่อมงคล\"​ เป็นที่อยู่เดียวกัน คือ</p>\n<blockquote><p>81/6 ถนนอรุณอมรินทร์ แขวงอรุณอมรินทร์ เขตบางกอกน้อย กรุงเทพมหานคร</p>\n</blockquote>\n<p>ซึ่งเป็นที่อยู่คนละแห่งกับที่แอประบุไว้ในหน้าแอป-หน้าเว็บ</p>\n<p><img alt=\"No Description\" src=\"https://www.blognone.com/sites/default/files/externals/ec2d6cab1c7f7af3460f86eaf93b8bfc.png\" /></p>\n<p><img alt=\"No Description\" src=\"https://www.blognone.com/sites/default/files/externals/45656cf16f4f90f8d1a77bc085e375b7.png\" /></p>\n<p>ส่วน<a href=\"https://datawarehouse.dbd.go.th/company/profile/uuo9Q3Xrb0FTYwz0zWHZT-Z8uR2KM19zgOSMv8ggk_2I42BHfjt2gnuulFpgNLc0\">บริษัท LUSTROUS PEARL</a> ผู้ให้บริการแอป \"สินเชื่อ KK\" เป็นที่อยู่อีกแห่งหนึ่ง และมีวันที่จดทะเบียนต่างออกไป แต่ก็มีวัตถุประสงค์ของบริษัทเป็น</p>\n<blockquote><p>72109 การวิจัยและพัฒนาเชิงทดลองด้านวิศวกรรมและเทคโนโลยีอื่นๆ ซึ่งมิได้จัดประเภทไว้ในที่อื่น</p>\n</blockquote>\n<p>เหมือนกับบริษัท Magastar Speed</p>\n<p>ทั้งสามบริษัทยังใช้ชื่อกรรมการเพียงคนเดียวเหมือนกัน</p>\n<p><img alt=\"No Description\" src=\"https://www.blognone.com/sites/default/files/externals/166cd2c57e7bcb907b506bb3527c0881.png\" /></p>\n<h3>ทำไมกูเกิลถึงยอมให้แอปเหล่านี้อยู่บน Google Play Store?</h3>\n<p>แอปพลิเคชั่นเหล่านี้ประกาศในหน้า About อย่างชัดเจนว่ามีการเก็บดอกเบี้ย 10-30% แม้ว่า<a href=\"https://support.google.com/googleplay/android-developer/answer/9876821?hl=en\">นโยบายของกูเกิลจะระบุว่าหากปล่อยเงินกู้เกิน 15% ต้องขอเอกสารจากธนาคารแห่งประเทศไทยหรือกระทรวงการคลัง</a> แต่แอปพลิเคชั่นเหล่านี้ก็ยังคงอยู่ มีรีวิวที่สูงจนคนทั่วไปดูน่าเชื่อถือ แสดงความหละหลวมของกูเกิลทั้งการทำตามนโยบาย และการตรวจสอบการปั้มคะแนน</p>\n</div></div></div><div><div>Topics: </div><div><div><a href=\"/topics/google-play\">Google Play</a></div><div><a href=\"/topics/thailand\">Thailand</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"32c8b2a7f8ae800b0809b9f11d1bfc63687a69425bd5ed38cedc18dd3519a326","category":"Thai"}
{"title":"Baymax!","link":"https://markpeak.net/baymax/","date":1694317938000,"content":"<p>Baymax! (มีเครื่องหมายตกใจ) เป็นซีรีส์แอนิเมชันบน Disney+ ขนาดสั้นตอนละประมาณ 10 นาที ความยาวรวม 6 ตอน ที่ต่อเนื่องจากภาพยนตร์ Big Hero 6 ของดิสนีย์ในปี 2014</p>\n<p>ในภาพยนตร์ Big Hero 6 เป็นเรื่องกลุ่มฮีโร่ (เด็ก) ไล่จับคนร้าย ส่วน Baymax! เป็นเรื่องราวชีวิตหลังจากนั้น ที่หุ่นยนต์ Baymax หันมารับบทเป็นหุ่นยนต์สุขภาพ คอยรักษาดูแลผู้คนในเมือง San Fransokyo</p>\n<p>เนื้อหา 4 ตอนแรกใช้วิธีเล่าเรื่องแบบเดียวกันคือ Baymax เดินไปเจอใครสักคนที่เจ็บป่วย แล้วพยายามช่วยรักษาแต่ไม่เป็นผล เพราะบุคคลนั้นมีปมในใจที่ไม่ยอมไปรักษาตัวอยู่ เมื่อ Baymax ไล่ตาม ไล่บี้ จนสุดท้ายบุคคลนั้นก็คลายปม ยอมรักษาจนหายในที่สุด เป็นแนวอบอุ่นหัวใจคนในชุมชน</p>\n<p>ส่วนอีก 2 ตอนสุดท้ายเป็นตอนต่อเนื่องกัน เมื่อ Baymax พยายามไปรักษาแมวจรจัด แต่ตัวเองประสบอุบัติเหตุ แบตหมดในโกดังร้างที่กำลังจะถูกระเบิดทิ้ง เพื่อนๆ ของ Baymax ใน 4 ตอนแรกจึงต้องมาร่วมกันตามหาและช่วยเหลือ Baymax ให้สำเร็จ</p>\n<p></p>\n<p>ตัวซีรีส์ความยาวสั้นๆ ดูเพลินๆ ใช้เวลาไม่นานก็จบ ภาพสวย เนื้อหาเด็กดูได้ แต่ก็มีประเด็นขัดแย้งเช่นกัน เพราะซีรีส์ออกในปี 2022 จุดสูงสุดของกระแส Woke ใน Disney ทำให้มีเนื้อหาเรื่องเพศ (gender) แทรกเข้ามา 2 จุดเล็กๆ</p>\n<ul>\n<li>ตอนที่ 4 Mbita ตัวเอกของตอนนี้ มีความสนใจคบกับเพื่อนพ่อค้าร่วมตลาดที่เป็นผู้ชายด้วยกัน</li>\n<li>ตอนที่ 3 Sofia เด็กหญิงที่เมนส์มาครั้งแรกแล้วตกใจ Baymax ไปซื้อผ้าอนามัยให้ในซูเปอร์มาร์เก็ต และมีผู้ชายคนหนึ่งเข้ามาแนะนำว่าเขาใช้ผ้าอนามัยอะไร อันนี้ดราม่าหนัก</li>\n</ul>\n<p>ส่วนตัวแล้วคิดว่าไม่มีปัญหาอะไร รับได้ แต่ก็สงสัยเหมือนกันว่า ยิ่งคนในดิสนีย์ใส่ประเด็นเหล่านี้เข้ามา (ซึ่งมันไม่ค่อยเกี่ยวกับเรื่องหลักจริงๆ) มันเลยยิ่งสร้างความขัดแย้งและดราม่าหนักเข้าไปอีก ก็น่าติดตามเหมือนกันว่ามันจะไปสุดที่ตรงไหน เพราะบริบททางการเมืองอเมริกัน identity politics มันไม่มีลดลงเลย มีแต่ต่อสู้กันหนักขึ้นเรื่อยๆ</p>\n<p>หมายเหตุ: เพิ่งรู้วันนี้เหมือนกันว่า Big Hero 6 นี่เป็นซีรีส์ฮีโร่ในหนังสือการ์ตูนของ Marvel มาก่อน แล้ว Disney นำมาดัดแปลงกลายเป็นการ์ตูนเด็กในภายหลัง</p>The post <a href=\"https://markpeak.net/baymax/\">Baymax!</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"c0753403af98dded6e973600e65d0cb8de7ee2184d514dd6d08fe00c78128384","category":"Thai"}
{"title":"Meituan และ Ele.me เปิดฟีเจอร์แจ้งเตือนให้ไรเดอร์พัก หากทำงานถึง 12 ชั่วโมงต่อวัน","link":"https://www.blognone.com/node/143744","date":1734602605000,"content":"<div><div><div><p>แอปส่งอาหารรายใหญ่ในจีน Meituan และ Ele.me เปิดตัวฟีเจอร์ที่แจ้งเตือน หรือบังคับให้ไรเดอร์ออกจากระบบเมื่อทำงานนานเกินไป เพื่อป้องกันความเมื่อยล้าของไรเดอร์</p>\n<p>พนักงาน Meituan คนหนึ่งบอกกับ South China Morning Post ว่าเขาสามารถให้ระบบส่งแจ้งเตือน บังคับออกจากระบบ หรือหยุดจ่ายงานให้ไรเดอร์ หากไรเดอร์คนนั้นทำงานครบ 12 ชั่วโมง ในขณะที่ระบบ Ele.me จะขึ้นป๊อปอัปแจ้งเตือนให้ไรเดอร์หยุดพักหลังทำงานหลายชั่วโมง แต่ไม่ได้ระบุจำนวนชั่วโมงที่จะขึ้นแจ้งเตือน</p>\n<p>แพลตฟอร์มต่างๆ กำลังเปิดตัวระบบแจ้งเตือนให้ไรเดอร์พักการทำงาน หลังพวกเขาต้องทำงานอย่างหนัก เพราะกำลังเผชิญกับเศรษฐกิจจีนที่ชะลอตัว และการใช้จ่ายของผู้บริโภคที่ลดลง</p>\n<p>ในขณะเดียวกัน ความกังวลด้านประกันสังคม สวัสดิการ และสิทธิทางกฎหมายสำหรับคนงานเหล่านี้เพิ่มขึ้น ในเดือนกันยายน ไรเดอร์ชาวจีนอายุ 55 ปี เสียชีวิตลงขณะงีบหลับบนจักรยานของเขา หลังทำงานนานถึง 18 ชั่วโมงในหางโจว</p>\n<p>สำนักงานสถิติแห่งชาติระบุว่า จำนวนคนงานใน gig economy จีนแตะ 200 ล้านคนในช่วง 3 ปีที่ผ่านมา คิดเป็น 23% ของประชากรทำงานในประเทศ ในขณะที่ Meituan เผยว่าพนักงานจัดส่งของจำนวน 7.45 ล้านคน มีรายได้รวม 8 หมื่นล้านหยวนจากแพลตฟอร์มในปีที่ผ่านมา โดย 60% ของไรเดอร์ Meituan ได้รับความคุ้มครองจากประกันการบาดเจ็บจากการทำงาน</p>\n<p>ที่มา: <a href=\"https://www.scmp.com/tech/big-tech/article/3291365/chinas-food-delivery-platforms-enforce-breaks-riders-clocking-more-gig-economy-hours?module=perpetual_scroll_0&amp;pgtype=article\">South China Morning Post</a></p>\n<p><img src=\"https://www.blognone.com/sites/default/files/externals/ddd32645d10981efe052e54b61fffd85.png\" alt=\"Meituan\" /></p>\n</div></div></div><div><div>Topics: </div><div><div><a href=\"/topics/meituan\">Meituan</a></div><div><a href=\"/topics/eleme\">Ele.me</a></div><div><a href=\"/topics/delivery\">Delivery</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f213de96a1a8687d0d21ff6e5d4334ddc626b85f9db4ea1d0cd49e3b7d6ab608","category":"Thai"}
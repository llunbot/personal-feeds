{"title":"ซูดานไม่มีอินเทอร์เน็ตใช้มา 7 วันแล้ว หลังกองทัพก่อรัฐประหารและตัดเน็ตทั้งประเทศ","link":"https://www.blognone.com/node/125599","date":1635767989000,"content":"<div><div><div><p>เมื่อวันที่ 25 ตุลาคมที่ผ่านมา กองทัพซูดานนำโดยนายพล Abdel Fattah al-Burhan ได้ก่อรัฐประหารจับตัว Abdalla Hamdok นายกรัฐมนตรีและได้ตัดอินเทอร์เน็ตทั้งประเทศทันทึ โดย Cloudflare ผู้ให้บริการ CDN รายใหญ่ของโลกได้รายงานเหตุการณ์นี้ และข้อมูลจากเว็บไซต์ <a href=\"https://radar.cloudflare.com/sd?date_filter=last_30_days\">Cloudflare Radar</a> ก็แสดงให้เห็นว่าตลอด 7 วันที่ผ่านมาแทบไม่มีทราฟฟิกอินเทอร์เน็ตในประเทศซูดานเลย</p>\n<p><img src=\"https://blog.cloudflare.com/content/images/2021/11/image3.png\" /></p>\n<p>จากสถิติ ซูดานเป็นประเทศที่เกิดเหตุการณ์ตัดอินเทอร์เน็ตบ่อยกว่าประเทศอื่น โดยการตัดอินเทอร์เน็ตเกิดขึ้นยาวนานที่สุดเมื่อปี 2018 เพราะเจ้าหน้าที่รัฐได้แบนโซเชียลมีเดียรวมถึงแอพแชทต่างๆ นานถึง 68 วันติดต่อกัน หรือเมื่อปี 2019 ได้ตัดอินเทอร์เน็ตมือถือทั้งประเทศนาน 36 วัน</p>\n<p>ซูดานเป็นประเทศในทวีปแอฟริกาที่มีเหตุขัดแย้งแทบจะตลอดตั้งแต่ก่อตั้งประเทศเมื่อปี 1956 แต่ความขัดแย้งยาวนานหลักๆ เกิดจากอดีตประธานาธิบดี Omar al-Bashir เคยก่อรัฐประหารเมื่อปี 1989 และเป็นผู้นำประเทศนานถึง 3 ทศวรรษ รวมถึงเคยประกาศภาวะฉุกเฉินยาวเป็นปีเพราะมีการประท้วงทั้งประเทศและเรียกร้องให้เขาลาออก ก่อนจะโดนรัฐประหารเสียเองในปี 2019</p>\n<p>หลัง Bashir หมดอำนาจ กองทัพได้บรรลุข้อตกลงกับฝ่ายประชาธิปไตยที่จะแชร์อำนาจการปกครองร่วมกัน แต่ความสัมพันธ์ก็ไม่มั่นคง โดยล่าสุดฝ่ายประชาธิปไตยพยายามจะผลักดันให้เปลี่ยนผ่านการปกครองมาเป็นของประชาชน 100% ในวันที่ 17 พฤศจิกายนนี้ แต่ก็โดนกองทัพก่อรัฐประหารเสียก่อน</p>\n<p><img src=\"https://www.blognone.com/sites/default/files/externals/95933650a201b0f9c57181f569facbea.png\" /><em>ภาพชายชูธงซูดานหลังกองทัพกับฝ่ายประชาธิปไตยได้ข้อตกลงร่วมกันในปี 2019 | ภาพโดย <a href=\"https://www.pexels.com/photo/man-in-button-up-shirt-waving-sudanese-flag-in-victory-5339770/\">Aladdin Mustafa</a></em></p>\n<p>ที่มา - <a href=\"https://blog.cloudflare.com/sudan-seven-days-without-internet-access-and-counting/\">Cloudflare</a>, <a href=\"https://edition.cnn.com/2021/10/25/africa/sudan-coup-explained-intl-cmd/index.html\">CNN</a></p>\n</div></div></div><div><div>Topics: </div><div><div><a href=\"/topics/sudan\">Sudan</a></div><div><a href=\"/topics/internet-censorship\">Internet Censorship</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"82831e09c3ef7c8857f5ce6151c980a4b1804e243ce6582594bacc2475894cf5","category":"Thai"}
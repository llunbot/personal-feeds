{"title":"Google ยืนยัน ไม่ลบวิดีโอใน YouTube ของบัญชีกูเกิลที่ไม่มีความเคลื่อนไหวเกิน 2 ปี","link":"https://www.blognone.com/node/133889","date":1684390614000,"content":"<div><div><div><p>จากประกาศของกูเกิล เรื่องอัพเดตข้อกำหนดใช้งานที่จะ<a href=\"https://www.blognone.com/node/133862\">ลบบัญชีที่ไม่มีความเคลื่อนไหวเกิน 2 ปี</a> รวมทั้งลบเนื้อหาทั้งหมดที่สร้างโดยบัญชีนั้น ก็เกิดคำถามตามมาว่าวิดีโอบน YouTube ซึ่งบัญชีเจ้าของอาจไม่ active ไปแล้ว จะได้รับผลกระทบด้วยหรือไม่</p>\n<p>ล่าสุด Rene Ritchie ผู้ประสานงานของ YouTube Creator ยืนยันผ่าน<a href=\"https://twitter.com/YouTubeLiaison/status/1658829489466384387\">บัญชีทวิตเตอร์</a> ว่ากูเกิลไม่มีแผนลบบัญชีที่อัปโหลดวิดีโอ YouTube เอาไว้ <a href=\"https://9to5google.com/2023/05/16/google-account-delete/\">เช่นเดียวกับ 9to5Google</a> ซึ่งสอบถามกูเกิลและได้คำตอบว่ายังไม่มีแผนลบบัญชีที่มีการอัปโหลดวิดีโอในตอนนี้</p>\n<p>ใน<a href=\"https://blog.google/technology/safety-security/updating-our-inactive-account-policies/\">ประกาศของกูเกิล</a>ก็ใช้คำว่า<strong>อาจ</strong>ลบบัญชีและเนื้อหา (we may delete the account and its contents) จึงอาจสรุปตอนนี้ได้ว่ากูเกิลยังไม่มีข้อสรุปที่ชัดเจนสำหรับคอนเทนต์วิดีโอใน YouTube นั่นเอง ทั้งนี้การลบบัญชีจะเริ่มมีผลในเดือนธันวาคม 2023 จึงยังมีเวลาอีกพอสมควร</p>\n<p>ที่มา: <a href=\"https://arstechnica.com/google/2023/05/googles-new-inactive-account-policy-wont-delete-years-of-youtube-videos/\">Ars Technica</a></p>\n<p><img src=\"https://www.blognone.com/sites/default/files/externals/a0b4240a26515f3b18b623ec3005edcc.png\" alt /></p>\n</div></div></div><div><div>Topics: </div><div><div><a href=\"/topics/youtube\">YouTube</a></div><div><a href=\"/topics/google\">Google</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8d5476d53da2cc27581b4565e9156890dbb2164a40ba40069a389944a13e884c","category":"Thai"}
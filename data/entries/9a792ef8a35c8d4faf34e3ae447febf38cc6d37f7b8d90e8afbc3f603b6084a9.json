{"title":"ศาลสิงคโปร์สั่งจำคุกอดีตพนักงาน QA บริษัทไอที หลังเข้าไปลบเซิร์ฟเวอร์ 180 เครื่องล้างแค้นที่ไม่ได้ต่อสัญญา","link":"https://www.blognone.com/node/140313","date":1718118054000,"content":"<div><div><div><p>ศาลสิงคโปร์สั่งจำคุก Kandula Nagaraju เจ้าหน้าที่ฝ่าย Quality Assurance (QA) ของบริษัท NCS ผู้ให้บริการไอทีในสิงคโปร์ หลังจากที่ Kandula ล็อกอินเข้าระบบเพื่อลบ virtual machine ของบริษัทออกจากระบบไปถึง 180 เครื่องล้างแค้นที่ถูกไล่ออก</p>\n<p>Kandula ทำงานกับ NCS ตั้งแต่ปลายปี 2021 จนถึงปลายปี 2022 และเมื่อครบสัญญาบริษัทก็แจ้งไม่ต่อสัญญากับเขา ทำให้ Kandula ผิดหวังเพราะมองว่าทำงานได้ดี หลังจากนั้น Kandula กลับไปยังอินเดียแต่ก็ได้รหัสผ่านระบบของ NCS กลับไปด้วย เขาทดลองล็อกอินหลายครั้งจนะกระทั่งกลับมาหางานที่สิงคโปร์ในช่วงเดือนมีนาคม 2023 เขาเขียนสคริปต์ลบเซิร์ฟเวอร์ของ NCS ทั้งระบบที่เขาเข้าถึงได้ 180 เครื่อง</p>\n<p>ทีมงาน NCS รู้ตัวภายหลังว่าระบบมีปัญหา หลังจากพยายามแก้ก็พบว่าเซิร์ฟเวอร์ถูกลบไปหมดแล้ว รวมความเสียหายเกือบล้านดอลลาร์สิงคโปร์</p>\n<p>ระบบ QA ของ NCS ไม่ได้มีข้อมูลโปรดักชั่นใดๆ เพราะใช้ทดสอบโปรแกรมก่อนนำขึ้นระบบจริง จึงไม่มีข้อมูลสำคัญ แต่การโจมตีก็สร้างความเสียหายมาก</p>\n<p>ศาลตัดสินคดีการเข้าสู่ระบบคอมพิวเตอร์โดยไม่ได้รับอนุญาต ให้จำคุก 2 ปี 6 เดือน โดยยังมีข้อหาอื่นๆ เพิ่มเติม รอการตัดสินต่อไป</p>\n<p>ที่มา - <a href=\"https://www.channelnewsasia.com/singapore/former-employee-hack-ncs-delete-virtual-servers-quality-testing-4402141\">Channel News Asia</a></p>\n<p><img src=\"https://www.blognone.com/sites/default/files/externals/f39a4c80ac564c8e9abc6983d73a609e.jpeg\" /></p>\n</div></div></div><div><div>Topics: </div><div><div><a href=\"/topics/singapore\">Singapore</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9a792ef8a35c8d4faf34e3ae447febf38cc6d37f7b8d90e8afbc3f603b6084a9","category":"Thai"}
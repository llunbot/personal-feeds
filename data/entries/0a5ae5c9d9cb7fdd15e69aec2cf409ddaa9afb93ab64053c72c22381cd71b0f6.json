{"title":"ไมโครซอฟท์ประกาศเลิกใช้โปรโตคอล NTLM ล็อกอินจากระยะไกล เปลี่ยนมาใช้ Kerberos ทั้งหมด","link":"https://www.blognone.com/node/136340","date":1697863109000,"content":"<div><div><div><p>ไมโครซอฟท์ประกาศแผนการระยะยาวของ Windows ที่ต้องการลดการล็อกอินระยะไกลผ่าน <a href=\"https://en.wikipedia.org/wiki/NTLM\">NT LAN Manager (NTLM)</a> ที่ใช้มายาวนานตั้งแต่ยุค Windows NT เปลี่ยนมาใช้โปรโตคอลที่ใหม่กว่าคือ <a href=\"https://en.wikipedia.org/wiki/Kerberos_(protocol)\">Kerberos</a> แทน</p>\n<p>NTLM เป็นโปรโตคอลเก่าแก่ที่ใช้กันมานาน มีข้อดีเรื่องใช้ง่าย แต่ก็ถือว่าล้าสมัยแล้วตามมาตรฐานปัจจุบัน ขาดฟีเจอร์ด้านความปลอดภัยและการต่อขยายหลายอย่าง</p>\n<p>ไมโครซอฟท์รองรับโปรโตคอล Kerberos ที่นิยมกันในโลกยูนิกซ์มาตั้งแต่ปี 2000 (เริ่มใน Windows 2000) และใช้เป็นวิธีการล็อกอินระยะไกลแบบดีฟอลต์มาโดยตลอด แต่ Kerberos ยังขาดฟีเจอร์บางอย่างที่มีใน NTLM เช่น การใช้โปรโตคอลระยะไกลล็อกอินบัญชีโลคัล และการล็อกอินโดยที่ไคลเอนต์ไม่ต้องรู้ตำแหน่งของ Domain Controller โดยตรง (line-of-sight)</p>\n<p>ปัญหาทั้งสองข้อถูกแก้ไปแล้วใน Windows 11 ที่เพิ่มฟีเจอร์ KDC รองรับการล็อกอินบัญชีโลคัล และ IAKerb ส่วนขยายของ Kerberos ที่แก้ปัญหาเรื่อง Domain Controller</p>\n<p>ฟีเจอร์ของ Kerberos ใน Windows 11 ทำให้ไมโครซอฟท์ไม่จำเป็นต้องรักษา NTLM เอาไว้อีก ไมโครซอฟท์จึงประกาศเตือนว่าจะปิด NTLM ในอนาคตแต่ยังไม่ระบุระยะเวลา โดยบอกว่าจะอิงจากสถิติการใช้งาน แต่ก็แนะนำให้องค์กรหรือซอฟต์แวร์ต่างๆ ที่ยังใช้ NTLM เตรียมตัวเพื่อการเปลี่ยนผ่านแต่เนิ่นๆ</p>\n<p><img alt=\"No Description\" src=\"https://www.blognone.com/sites/default/files/externals/0a99b8cd4fafb099b1222b199e84eb48.png\" /></p>\n<p>ที่มา - <a href=\"https://techcommunity.microsoft.com/t5/windows-it-pro-blog/the-evolution-of-windows-authentication/ba-p/3926848\">Microsoft</a></p>\n</div></div></div><div><div>Topics: </div><div><div><a href=\"/topics/windows\">Windows</a></div><div><a href=\"/topics/microsoft\">Microsoft</a></div><div><a href=\"/topics/security\">Security</a></div><div><a href=\"/topics/operating-system\">Operating System</a></div><div><a href=\"/topics/authentication\">Authentication</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0a5ae5c9d9cb7fdd15e69aec2cf409ddaa9afb93ab64053c72c22381cd71b0f6","category":"Thai"}
{"title":"[ลือ] Amazon เตรียมปล่อย Alexa รุ่นใหม่พลัง Claude AI โดยอาจเก็บเงินผู้ใช้งานเพิ่ม","link":"https://www.blognone.com/node/141761","date":1725079709000,"content":"<div><div><div><p>สำนักข่าว Reuters อ้างแหล่งข่าวที่เกี่ยวข้องบอกว่า Amazon มีแผนเปิดตัวระบบผู้ช่วยอัจฉริยะ Alexa เวอร์ชันอัปเกรดใหญ่ในเดือนตุลาคมนี้ เพื่อให้ทันก่อนเทศกาลวันหยุดปลายปี ซึ่ง Alexa ใหม่นี้จะใช้ Claude โมเดลปัญญาประดิษฐ์ของ Anthropic ที่ Amazon ไป<a href=\"https://www.blognone.com/node/138941\">ร่วมลงทุน</a>เป็นแกนหลักในการทำงาน</p>\n<p>ก่อนหน้านี้มีรายงานเรื่องการออก Alexa แบบใหม่ที่ใช้ AI ช่วยในการทำงาน แต่ลูกค้า<a href=\"https://www.blognone.com/node/137771\">อาจต้องจ่ายเงินเพิ่ม</a> ซึ่งมีรายงานในเวลาต่อมาว่าการพัฒนา<a href=\"https://www.blognone.com/node/140392\">เลื่อนออกไปจากแผนเดิม</a> เนื่องจาก Amazon ตัดสินใจไม่ยกเครื่อง Alexa เดิม</p>\n<p>Alexa ตัวใหม่นี้มีโค้ดเนมภายในว่า Remarkable Alexa คาดว่าจะมีการพรีวิวความสามารถในงานแถลงข่าวเปิดตัวสินค้าใหม่ช่วงเดือนกันยายน แต่สิ่งที่ยังไม่มีข้อสรุปคือลูกค้าควรต้องจ่ายเงินเพิ่มเพื่อใช้งานหรือไม่ เพราะปัจจุบัน Alexa สามารถใช้งานได้ฟรี แต่ความสามารถสู้ AI รุ่นใหม่ไม่ได้แล้ว โดยไอเดียตอนนี้อยู่ที่ราคา 5-10 ดอลลาร์ต่อเดือน อาจใช้วิธีบวกไปกับค่าสมาชิกรายปี Prime</p>\n<p>ความสามารถใหม่ของ Remarkable Alexa ที่อาจมีการนำเสนอ เช่น ให้คำแนะนำเรื่องการซื้อสินค้า ที่จดจำรายละเอียดบุคคลได้ดีขึ้น, คัดเลือกข่าวได้ดีขึ้น, รองรับคำร้องขอที่ซับซ้อน เช่น สั่งอาหาร หรือเขียนอีเมล นอกจากนี้อาจควบคุมอุปกรณ์ต่าง ๆ ในบ้านในฉลาดมากขึ้น</p>\n<p>ตัวแทนของ Amazon ชี้แจงต่อรายงานข่าวนี้ว่า Amazon มีการใช้เทคโนโลยีหลายอย่างมาสนับสนุน Alexa โมเดลปัญญาประดิษฐ์เริ่มต้นนั้นพัฒนาโดย Amazon แต่ตอนนี้บริษัทมีการใช้โมเดลใหม่ ๆ มาเสริม รวมทั้ง Titan ของ Amazon และโมเดลอื่นจากพาร์ตเนอร์ เพื่อประสบการณ์ดีที่สุดของลูกค้า</p>\n<p>ที่มา: <a href=\"https://www.reuters.com/technology/artificial-intelligence/amazon-turns-anthropics-claude-alexa-ai-revamp-2024-08-30/\">Reuters</a></p>\n<p><img src=\"https://www.blognone.com/sites/default/files/externals/06a94743bf2d737b9f88f2cb34884469.jpeg\" /></p>\n</div></div></div><div><div>Topics: </div><div><div><a href=\"/topics/alexa\">Alexa</a></div><div><a href=\"/topics/amazon\">Amazon</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/rumors\">Rumors</a></div><div><a href=\"/topics/claude\">Claude</a></div><div><a href=\"/topics/anthropic\">Anthropic</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ebbd01e85bb9112526ba8eb8fe498dd7f863566af09428f1344406d21182c9a5","category":"Thai"}
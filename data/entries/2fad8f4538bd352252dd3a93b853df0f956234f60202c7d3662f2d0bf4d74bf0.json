{"title":"Google Japan เปิดตัวคีย์บอร์ดที่มีปุ่มกดสองด้าน ลดข้อจำกัดในการใช้งาน","link":"https://www.blognone.com/node/142384","date":1728023101000,"content":"<div><div><div><p>กูเกิลประเทศญี่ปุ่นเปิดตัวคีย์บอร์ดต้นแบบใหม่ เพื่อแก้ไขปัญหาใหญ่ (ของใครไม่รู้) ว่าคีย์บอร์ดมีปุ่มให้ใช้งานแค่ด้านเดียว แต่จะทำคีย์บอร์ดแบบเดิมให้มีปุ่มสองด้านก็ดูแปลก จึงได้รื้อออกแบบใหม่ด้วยแนวทางของ<a href=\"https://th.wikipedia.org/wiki/%E0%B9%81%E0%B8%96%E0%B8%9A%E0%B9%80%E0%B8%A1%E0%B8%AD%E0%B8%9A%E0%B8%B4%E0%B8%AD%E0%B8%B8%E0%B8%AA\">แถบเมอบิอุส</a> ทำให้ออกมาเป็นคีย์บอร์ดที่วางใช้งานแล้วมีด้านเดียว แต่กดปุ่มได้ทั้งหน้าและหลัง</p>\n<p>คีย์บอร์ด Double-Sided นี้มีมุมมองการใช้งานแบบ 360 องศา วางบนโต๊ะก็สวยงาม คล้องแขนพกพาไปไหนต่อไหนได้ หรือจะนำไปใช้งานในวัตถุประสงค์อื่นก็ดูดีไม่แพ้กัน อย่างไรก็ตาม กูเกิลประเทศญี่ปุ่นไม่ได้มีแผนทำคีย์บอร์ดนี้ออกมาขาย แต่คนที่สนใจสามารถ<a href=\"https://landing.google.co.jp/double-sided/static/assets/gboard_double-sided_paper.pdf\">ดาวน์โหลดต้นแบบ Gboard ที่เป็นแถบเมอบิอุส</a> และ<a href=\"https://github.com/google/mozc-devices/tree/master/mozc-doublesided\">ข้อมูลการพิมพ์แบบสามมิติขึ้นเป็นคีย์บอร์ดจริงใน GitHub ได้</a></p>\n<p>ถึงตรงนี้ผู้อ่าน Blognone อาจสงสัยว่าวันนี้ก็ไม่ใช่ 1 เมษายน ก็เลยต้องบอกซ้ำกันอีกปีว่ากูเกิลประเทศญี่ปุ่น ได้ย้ายวันเผยแพร่ไอเดียของวันโกหก 1 เมษายนที่มีทุกปี แต่ยกเลิกไปทั้งหมด ตาม<a href=\"https://www.blognone.com/node/115494\">นโยบายของกูเกิลบริษัทแม่</a> แล้วเปลี่ยนมานำเสนอไอเดียประจำปี พูดถึงเฉพาะคีย์บอร์ด ในวันที่ 1 ตุลาคมของทุกปีแทน เพราะ 101 เป็นเลขสเป็กมาตรฐานคีย์บอร์ด โดยปี 2021 เป็น<a href=\"https://www.blognone.com/node/125040\">คีย์บอร์ดแก้วชา</a>, 2022 เป็น<a href=\"https://www.youtube.com/watch?v=9G3DWHf1xX0\">คีย์บอร์ดแถวเดียว</a> และ 2023 ปีที่แล้วเป็น<a href=\"https://www.blognone.com/node/136080\">คีย์บอร์ดแบบหมวก</a></p>\n<p>ที่มา: <a href=\"https://www.tomshardware.com/peripherals/keyboards/google-showcases-bizarre-double-sided-japanese-keyboard-which-it-wont-sell-the-keyboard-uses-a-mobius-strip-as-its-foundation\">Tom's Hardware</a></p>\n<p><img alt=\"No Description\" src=\"https://www.blognone.com/sites/default/files/externals/b9f34680b80a187a05a84a56104aeed2.jpeg\" /></p>\n</div></div></div><div><div>Topics: </div><div><div><a href=\"/topics/gboard\">Gboard</a></div><div><a href=\"/topics/google\">Google</a></div><div><a href=\"/topics/japan\">Japan</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2fad8f4538bd352252dd3a93b853df0f956234f60202c7d3662f2d0bf4d74bf0","category":"Thai"}
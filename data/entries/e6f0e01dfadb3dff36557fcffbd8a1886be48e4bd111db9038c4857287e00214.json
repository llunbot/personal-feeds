{"title":"Android 16 Developer Preview 1 มาแล้ว ออกตัวจริง Q2, ปี 2025 ออก Android สองรุ่น","link":"https://www.blognone.com/node/143227","date":1732066297000,"content":"<div><div><div><p>กูเกิลออก Android 16 Developer Preview 1 <a href=\"https://www.blognone.com/node/142915\">ตามที่เคยประกาศไว้ว่าจะออก Android API สองรุ่นในปี 2025</a> โดยจะออกรุ่น Major SDK ในไตรมาส 2 และ Minor SDK ในไตรมาส 4</p>\n<p>Android 16 DP1 เป็นรุ่นพรีวิวของ Major SDK ที่จะออกในไตรมาส 2 เพื่อให้สอดคล้องกับการออกมือถือใหม่ของพาร์ทเนอร์ในช่วงไตรมาส 3 ส่วนการออกรุ่น Minor SDK ในไตรมาส 4 ยังไม่ระบุว่าจะใช้เลขเวอร์ชันอย่างไร (เช่น 16.1 หรือ 17)</p>\n<p><a href=\"https://www.blognone.com/node/142301\">ประเด็นเรื่องโค้ดเนมของ Android 16</a> ว่าใช้ชื่อขนมอะไรกันแน่ ตอนนี้ได้คำยืนยันแล้วว่าเป็นขนม <a href=\"https://en.wikipedia.org/wiki/Baklava\">Baklava</a> ของประเทศตุรกี โดยโลโก้ของ Android 16 ทำเป็นตารางแบบขนม Baklava และในโค้ดตัวอย่างของกูเกิลก็ใช้คำว่า (VERSION_CODES_FULL.BAKLAVA) แต่ยังไม่มีคำอธิบายว่าทำไมถึงรีเซ็ตโค้ดเนมมาเป็นตัว B ใหม่</p>\n<p><img alt=\"No Description\" src=\"https://www.blognone.com/sites/default/files/externals/59f121fb2e748269fdf99ece4a1a0af0.png\" /></p>\n<p><img alt=\"No Description\" src=\"https://www.blognone.com/sites/default/files/externals/77be2536f4e80e4158096f90043471dd.png\" /></p>\n<p>การเปลี่ยนแปลงใน Android 16 DP1 มีดังนี้</p>\n<ul>\n<li>Embedded photo picker เป็น API ที่เปิดให้แอพสามารถฝัง <a href=\"https://www.blognone.com/node/142694\">photo picker</a> เพื่อเลือกรูปภาพ-วิดีโอแบบจำกัดสิทธิ ไม่ให้แอพเข้าถึงคลังภาพทั้งหมดของผู้ใช้</li>\n<li>แพลตฟอร์มข้อมูลสุขภาพ Health Connect เพิ่ม API ของ health record สำหรับอ่านข้อมูลสุขภาพในฟอร์แมต FHIR ที่ใช้กันในวงการ</li>\n<li><a href=\"https://www.blognone.com/node/132636\">Privacy Sandbox for Android</a> อัพเดตเป็นเวอร์ชันล่าสุด</li>\n</ul>\n<p><a href=\"https://developer.android.com/about/versions/16/get\">อิมเมจของ Android 16 DP1 เปิดให้ดาวน์โหลด</a>ไปทดสอบกับฮาร์ดแวร์ตระกูล Pixel และ Android Emulator แล้ว</p>\n<p>แผนการออกรุ่นของกูเกิลจะออก DP สองรุ่นในเดือนพฤศจิกายน-ธันวาคม และ Beta อีก 4 รุ่นในแต่ละเดือน ก่อนออกตัวจริงช่วงปลายไตรมาส 2 น่าจะราวเดือนพฤษภาคม-มิถุนายน 2025</p>\n<p>ที่มา - <a href=\"https://android-developers.googleblog.com/2024/11/the-first-developer-preview-android16.html\">Android Developers</a></p>\n<p><img alt=\"No Description\" src=\"https://www.blognone.com/sites/default/files/externals/00ae630616b6c66f261c81d7d6e26887.png\" /></p>\n</div></div></div><div><div>Topics: </div><div><div><a href=\"/topics/android-16\">Android 16</a></div><div><a href=\"/topics/android\">Android</a></div><div><a href=\"/topics/google\">Google</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e6f0e01dfadb3dff36557fcffbd8a1886be48e4bd111db9038c4857287e00214","category":"Thai"}
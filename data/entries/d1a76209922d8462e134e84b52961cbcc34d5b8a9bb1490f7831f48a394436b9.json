{"title":"มาฟังพอดแคสต์ มาฟังพอดแคสต์","link":"https://iannnnn.com/2019/2599","date":1547442064000,"content":"<figure><img src=\"https://iannnnn.com/wordpress/wp-content/uploads/2019/01/CTC2019.jpg\" /><figcaption>ภาพจาก #CTC2019 ขโมยมาจากแซม</figcaption></figure>\n\n\n\n<p>เมื่อวานนี้ได้มีโอกาสไปร่วมแจมวงเสวนาในงาน <a href=\"https://ctc2019.creativetalklive.com/\" target=\"_blank\">Creative Talk Conference 2019</a> (<a href=\"https://twitter.com/hashtag/ctc2019\" target=\"_blank\">#CTC2019</a>) ที่มีแม่งานคือพี่เก่ง <a href=\"https://twitter.com/sittipong\" target=\"_blank\">@sittipong</a> แห่ง rgb72 ในเรื่องพอดแคสต์ (ตั้งชื่อหัวข้อเรียกแขกซะอลังการเลยว่า <strong>Podcast is the next big wave?</strong>)<br /></p>\n\n\n\n<p>บรรยากาศหนุกหนานอย่างที่คิด เหมือนเป็นการรวมรุ่นคนในวงการเว็บที่เราเคยอยู่เมื่อหลายปีก่อน แล้วเจอพี่ๆที่รู้จักเคารพรัก และน้องๆ รุ่นใหม่อีกเพียบ ใครที่พลาดงานนี้น่าเสียดายมากจริงๆ แต่ได้ข่าวว่ากดซื้อบัตรยากมาก ขนาดยากนะ ยังอุตส่าห์ไปถล่มศูนย์สิริกิติ์กันตั้ง 1,500 คน<br /></p>\n\n\n\n<p>สำหรับเซสชันพอดแคสต์ มีผู้ร่วมเสวนา 4 คนคือ (ก๊อปมาจากอีเมลเชิญ)</p>\n\n\n\n<ul><li>คุณปรัชญา สิงห์โต – GetTalks Podcast</li><li>คุณพลสัน นกน่วม – GetTalks Podcast</li><li>คุณภูมิชาย บุญสินสุข – Executive Director for Podcast ,THE STANDARD</li><li>คุณรวิศ หาญอุตสาหะ – บริษัท ศรีจันทร์สหโอสถ จำกัด</li></ul>\n\n\n\n<p>ดำเนินรายการโดยคุณสิทธิพงศ์ ศิริมาศเกษม (พี่เก่ง) ซึ่งเวลาจริงมันคร่อมกับอีกเวที พี่โจ้เลยโดดมาเป็นผู้ชงคำถามแทน<br /></p>\n\n\n\n<p>และเสียดายที่เวลาบนเวทีมีแค่ 40 นาที มันเลยไม่พอกับที่อยากพูด (มีโอกาสตอบเร็วๆ ประมาณครึ่งเดียว 5555) เลยขอเขียนบล็อกนี้เพื่อทบทวนเพิ่มเติมสักหน่อย อย่างน้อยก็เอาไว้อ่านย้อนหลังว่ากรอบเวลาปัจจุบันนี้ (ต้นปี 2019) นี้มันเกิดอะไรขึ้นกับวงการพอดแคสต์ไทยบ้าง จากมุมมองของเรา เริ่ม!<br /></p>\n\n\n\n<h3><strong>พอดแคสต์คืออะไร?</strong></h3>\n\n\n\n<p>อธิบายอย่างง่ายที่สุดสำหรับคนขี้เกียจอ่าน พอดแคสต์คือยูทูบที่มีแต่เสียงน่ะครับ<br /></p>\n\n\n\n<p>ถ้ายาวขึ้นอีกหน่อย พอดแคสต์ (Podcast) มาจากคำว่า iPod + Broadcast แปลความหมายตรงตัวก็คือเป็นการพกเสียงไปฟังตามที่ต่างๆ เหมือนกับฟังเพลงนี่แหละ แต่อันนี้ไม่ใช่เพลง อาจเป็นรายการวิทยุแบบออนดีมานด์ คือเลือกเปิดฟังต่อนไหนที่ไหนก็ได้ เหมือนเรามีไฟล์ MP3 ธรรมะที่โหลดติดตัวไว้ฟัง <br /></p>\n\n\n\n<p>โดยพอดแคสต์นั้นเกิดขึ้นในโลกมาช่วงปี 2000 นิดๆ โดยผู้จัดรายการก็ทำตัวเหมือนดีเจวิทยุนั่นแหละครับ จัดเสร็จก็เก็บไฟล์เสียงไว้ให้โหลดไปฟังกัน ยังไม่มีแพลตฟอร์มอะไรรองรับ<br /></p>\n\n\n\n<p>จนเริ่มเป็นที่รู้จักในยุคที่แอปเปิลและไอโฟนเริ่มเรืองรอง เพราะมือถือค่ายนี้ทุกเครื่องจะมีแอปนึงที่เป็นไอคอนสีม่วงๆ รูปเสาอากาศติดมาอยู่แล้ว แล้วเคยกดฟังกันไหม ก็ไม่…<br /></p>\n\n\n\n<p>แต่ในต่างประเทศนั้น ความนิยมมันเริ่มก่อตัวขึ้นอย่างเงียบเชียบ จนทำไปทำมาเฮ้ยมันจุดติดเฉยเลยว่ะ (เดี๋ยวจะเล่าอีกที) ตอนนี้มีแพลตฟอร์มรองรับ มีระบบเอาไว้ค้นหา กระจายข้อมูล มีแอปฟังพอดแคสต์อื่นๆ ทั้ง iOS และแอนดรอยด์โผล่มาไม่ซ้ำหน้า รวมถึงเจ้าใหญ่ๆ อย่างกูเกิลหรือ Spotify ด้วย!<br /></p>\n\n\n\n<p>ส่วนของไทยนั้น กลุ่มคนที่รู้จักพอดแคสต์ (อย่าว่าแต่เป็นผู้ผลิตหรือผู้ฟังเลย เอาแค่คนรู้จักมันก็พอ) ยังน้อยมาก ซึ่งจะว่าไปมันก็เป็นเรื่องเกร๋ๆ นะคะคุณ เหมือนเพลงอินดี้ หนังอินดี้ ช่วงนี้มันยังไม่ได้เมนสตรีม<br /></p>\n\n\n\n<p>แต่ คุณ… เทรนด์มันกำลังมาว่ะ<br /></p>\n\n\n\n<h3><strong>เราชอบฟังพอดแคสต์</strong></h3>\n\n\n\n<p>เราทำงานดึก งานที่ทำก็พวกกราฟิกเอย งานเอกสารเอย </p>\n\n\n\n<p>เราใช้เวลาขับรถและเดินทางนาน เราเบื่อเพลย์ลิสต์เพลงซ้ำๆ</p>\n\n\n\n<p>เราไม่มีเวลาอ่านหนังสือเล่มหนาที่ซื้อมากองรออยู่เต็มบ้าน ขนาดการ์ตูนยังไม่มีเวลา</p>\n\n\n\n<p>นานๆ ทีเราจะปั่นจักรยานออกไปเที่ยวเล่นนอกบ้าน</p>\n\n\n\n<p>และหูเราว่าง แต่สมองบอกว่าอยากรับอะไรเข้ามาเติมอีกหน่อย<br /></p>\n\n\n\n<p>ใครก็ตามที่มีคุณสมบัติข้อใดข้อหนึ่งแบบเดียวกับที่ว่ามาข้างบนนี้ โดยเฉพาะ “ความหูว่าง” อันน่าเสียดาย จนหลายคนเลือกเปิดเพลงเป็นเพื่อน หรือฟังวิทยุเป็นเพื่อน หรือฟังเดอะช็อกเป็นเพื่อนขณะทำกิจกรรมอื่นๆ<br /></p>\n\n\n\n<p>พอดแคสต์จึงเกิดมาเพื่ออุดรูรั่วตรงนี้ คือทำให้หูคุณหายว่าง ในขณะที่คุณเองก็จดจ่อกับสิ่งที่กำลังทำอยู่ต่อไป ผ้าก็ซักต่อไป น้ำก็อาบต่อไปได้โดยแทบไม่เสียสมาธิ ส่วนครั้นจะมีประโยชน์ในแง่อื่น เช่นเติมเต็มความรู้คู่ชีวิต หรือเพื่อความบันเทิงเริงหู อันนี้ก็แล้วแต่รายการที่จะฟัง<br /></p>\n\n\n\n<p>เชื่อเถอะว่ามันตอบโจทย์บางอย่างโดยที่คุณไม่รู้มาก่อน ว่าเฮ้ย ได้นี่หว่า<br /></p>\n\n\n\n<h3><strong>ฟังได้ที่ไหนยังไง</strong></h3>\n\n\n\n<p>ถ้าใช้ไอโฟน มองหาแอปชื่อ Podcast เลยครับ จิ้มเข้าไปค้นชื่อรายการดูได้เลย (รายชื่อรายการจะกล่าวถึงต่อไป) พอกดสับตะไคร้ปั๊บ มันก็จะโหลดมาตุนไว้ในเครื่องเพื่อรอเราเปิดฟังได้เลย ดีเนอะ<br /></p>\n\n\n\n<p>ส่วนใครที่ใช้แอนดรอยด์ หรือระบบอื่นๆ แนะนำ SoundCloud ที่เอาไว้ฟังก็ได้ อัปโหลดรายการตัวเองก็ดี หรือแอปอื่นๆ เช่น Castbox (ผมใช้อยู่), Podcast Addict, Google Podcasts และ Spotify ที่เพิ่งมา<br /></p>\n\n\n\n<p>ความดีของการฟังก็คือเราสามารถกดเร่งสปีดได้นะ ถ้าชินแล้วจะเสียเวลาชีวิตน้อยลงอีก (ตอนนี้ผมตั้ง default ไว้ที่ 1.4x ครับ กำลังสบายหู เสียงไม่เพี้ยนมาก แต่เมียบ่นว่าฟังไม่ทัน)<br /></p>\n\n\n\n<h3><strong>มีอะไรให้ฟังบ้าง</strong></h3>\n\n\n\n<p>ของต่างประเทศไม่รู้นะครับ มีโคตรหลากหลายแนว เป็นแสนๆ ช่อง และเพิ่มขึ้นเรื่อยๆ <br /></p>\n\n\n\n<p>ผมแนะนำเฉพาะของไทยละกัน ในอดีตเคยมีรายการรุ่นพี่อย่างช่างคุย, We Slide Radio, ดีไซน์ไปบ่นไป อะไรงี้มาพักนึง ซึ่งโปรดักชันและเนื้อหาดี แต่อาจจะมาก่อนกาล (ก็คือยังไม่มีโซเชียลไว้เป็นโทรโข่งแบบทุกวันนี้ เป็นรายการที่อัดกันเป็นไฟล์แล้วอัปขึ้นเว็บตัวเองให้โหลด) ตอนนี้เลยไม่มีแล้ว<br /></p>\n\n\n\n<p>แต่ในช่วง 2-3 ปีที่ผ่านมานี้เอง ก็มีรายการหน้าใหม่เกิดขึ้น แม้ช่วงแรกจะยังอยู่ในวงไม่กว้างนัก แต่ก็ค่อยๆ คึกคักขึ้นเรื่อยๆ โดยมีทั้งสื่ออย่าง VoiceTV, a day, The MATTER  กระโดดลงมาร่วมแจมด้วย และมีผู้จัดรายการมือสมัครเล่นอีกจำนวนหนึ่งที่นึกสนุกลองทำดูบ้าง แน่นอนว่ามีบ้างที่ล้มหายตายจากไปเพราะความไม่แมสของมันทำให้ยอดฟังไม่ได้หวือหวาเหมือนการเอาไปไลฟ์หรือทำคลิปลงเฟซบุ๊กยูทูบ แต่ไอ้ความเป็นดินแดนใหม่รอการบุกเบิกนี่แหละสนุก อยากให้มาลอง<br /></p>\n\n\n\n<p>ลิสต์รายชื่อรายการต่อไปนี้ผมเคยจดไว้เมื่อปี 2017-2018 ดราฟต์ไว้ว่าจะเขียนบล็อก แต่ก็ไม่ได้เขียนซะที งั้นขอเอามาปัดฝุ่นใหม่ตรงนี้เลยละกัน โดยจะแนะนำเน้นตามรสนิยมการฟังของตัวเองนะครับ ถ้าพลาดช่องไหนไปขออภัย รบกวนช่วยเขียนเพิ่มเติมในคอมเมนต์ด้านล่างครับ<br /></p>\n\n\n\n<p><a href=\"https://www.witcastthailand.com/\" target=\"_blank\"><strong>WiTcast</strong></a></p>\n\n\n\n<p>รายการคุยวิทย์ติดตลก พกไว้ฟังยามเปลี่ยวสมอง ดำเนินรายการโดยนักสื่อสารวิทยาศาสตร์อย่างแทนไท ประเสริฐกุล, ป๋องแป๋ง และอาบัน </p>\n\n\n\n<p>ใครที่ไม่รู้จัก พอมาเห็นว่าเป็นรายการวิทยาศาสตร์ น่าจะเนิร์ดๆ อี๋ๆ ทื่อๆ ขอบอกว่าคุณคิดผิด! เพราะมันสนุกมากๆ ตลกสัสๆ ฟังเพลินโคตรๆ และได้ความรู้ด้านวิทยาศาสตร์ตั้งแต่ง่ายสุดยันโคตรซับซ้อน แบบที่ไม่รู้สึกเลยว่าถูกยัดเยียดเลยสักนิด รายการแทบไม่หลุดคำหยาบเลย จึงปลอดภัยสำหรับผู้ฟังทุกเพศทุกวัย ที่สำคัญคือจัดมาตั้งแต่ปี 2012 แน่ะ! กลุ่มผู้ฟังจึงผูกพันรักใคร่ชื่นชม และบอกต่อกันมาโดยตลอด (ติ่งเยอะนั่นเอง …ผมก็คนนึง) ขอแสดงความนับถือทีมงานมา ณ ที่นี้ครับ</p>\n\n\n\n<p>นอกนั้นยังมีรายการอื่นๆ ในเครือ เช่น <a href=\"https://www.witcastthailand.com/long-take/\" target=\"_blank\">Long Take</a> (เรื่องหนังคุยยาว), <a href=\"https://www.witcastthailand.com/witthai/\" target=\"_blank\">WiTThai</a> (สัมภาษณ์นักวิจัยไทย) ที่สนุกเหมือนกัน</p>\n\n\n\n<p>แถมนิดนึง ขอบอกว่ารายการนี้แหละที่เป็นต้นแบบที่ทำให้ผมอยากลองจัดพอดแคสต์ดูบ้าง เพราะพี่แกคุยอะไรก็ได้เลย เรอก็ได้ รายการปล่อยยาวตอนนึงชั่วโมงๆ ยังได้ เอ้าถ้าแบบนี้ได้ ก็ได้วะ<br /></p>\n\n\n\n<p><a href=\"https://www.facebook.com/GetTalks/\" target=\"_blank\"><strong>GetTalks</strong></a></p>\n\n\n\n<p>ขอไฮไลต์เพราะนี่เป็นช่องที่ผมจัดเอง 2 รายการ (ยูธูป+เสาเสาเสา) ฮิ้วว~</p>\n\n\n\n<p>ช่องพอดแคสต์สุดฮิตจากทีมงานมือสมัครเล่น ที่ใช้เวลาว่างจากงานประจำมาขยันทำรายการกันอย่างตั้งใจยังกะได้ตังค์ ไอ้ความเป็นเป็นงานอดิเรกนี่แหละครับเลยทำให้ผลิตเนื้อหาออกมาได้อย่างเพลิดเพลินและเป็นกันเอง มีคนให้นิยามของช่องนี้ว่า “เหมือนนั่งล้อมวงฟังเพื่อนคุยกัน” ซึ่งเออ ก็จริงแหละ</p>\n\n\n\n<p>เนื่องจากเป็นช่องที่มีอายุ 3-4 ปีแล้ว จึงมีทั้งรายการใหม่ รายการเก่า รายการเฉพาะกิจเยอะมาก เลือกฟังเอาได้เลยดังนี้</p>\n\n\n\n<ul><li><strong>GetTalks</strong> รายการเริ่มต้นที่แซมกับยู เพื่อนซี้นั่งคุยกันหรือสัมภาษณ์คนนั้นคนนี้ในยุคแรก จัดกันไปมา ก็เจออีกรายการนึงมาขอเนียนใช้พื้นที่ด้วย จึงขยายจักรวาลกลายเป็นช่องเลย รายการนั้นคือ…</li><li><strong>ยูธูป</strong> น่าจะเป็นรายการพอดแคสต์ที่จัดต่อเนื่องสม่ำเสมอและเปลืองเวลาฟังที่สุดในไทยแล้วมั้งตอนนี้ เพราะจัดมา 3 ปี ร้อยกว่าอีพี ตอนนึงล่อไป 3 ชั่วโมง เป็นรายการเล่าเรื่องผีก็จริง แต่กินขนมกัน 2 ชั่วโมง ที่เหลือคือนินทาและบูลลี่ผี ใช่แล้ว มันคือรายการผีแบบที่มีคนโทรมา เขียนมาให้อ่านออกรายการ แต่บรรยากาศจะไม่เหมือนรายการผีที่บิ๊วให้น่ากลัว เพราะเราอยากให้บรรยากาศเหมือนเพื่อนตั้งวงเล่า มันก็เลยเป็นรายการผีที่เป็นมิตรกับคนที่กลัวผี และคนไม่เชื่อเรื่องผีในคราวเดียวกัน มีคนฟังเยอะอยู่ (ทวิตเตอร์ <a href=\"https://twitter.com/youtoopna\" target=\"_blank\">@youtoopna</a> มันรีเยอะมาก แนะนำให้กดปิด retweets กันไทม์ไลน์ระเบิด)</li><li><a href=\"https://twitter.com/saosaosaona\" target=\"_blank\"><strong>เสาเสาเสา</strong></a> รายการสนทนาสถาปัตย์ที่คุยเรื่องอื่นเยอะกว่าสถาปัตย์ แถมดำเนินรายการโดยคนที่ไม่ใช่สถาปนิก (ตัวสถาปนิกจริงนานๆ จะมาที) แต่คือสนใจไง พอสนใจก็อยากคุย แล้วเอาความรู้มาแบ่งกันฟัง </li></ul>\n\n\n\n<p>กลัวว่าบล็อกนี้จะยาวไป งั้นรายการอื่นๆ ในช่องนี้ผมขอสรุปย่อๆ นะ ได้แก่  พักกอง (รายการในวงการช่างภาพที่เจ้าของรายการขี้อายแต่กล้าไปสัมภาษณ์ตากล้องเก่งๆ มาเป็นพอดแคสต์ได้เฉยเลย), สลัดผัก (รายการน้องๆ นักเรียนนอก คุยเรื่องเนิร์ดๆ กันข้ามโลก),  Death &amp; Berries (รายการโรคจิต เม้าเรื่องฆาตกรต่อเนื่อง แล้วบอกว่าฟังก่อนนอนได้ บ้าเหรอ),  MidLife ไก่ตอน (พุฒิภูมิจิตเข้าสู่วัยกลางคน เลยใช้ธีมนี้ไปไล่คุยกับคนแก่ๆ เพื่อหาความหมายของชีวิต), นอกนั้นก็ยังมีรายการใหม่ที่เปิดตัวในปีนี้เช่น Her Interview และอีกรายการที่ยังไม่รู้จะใช้ชื่ออะไร นี่ยังไม่นับรายการที่หยุดหรือพักไปแล้วด้วยนะ อย่างเย้อะ เห็นไหมแม่งเป็นจักรวาลจริงด้วย<br /></p>\n\n\n\n<p><a href=\"https://www.facebook.com/infinitypodcastthailand/\" target=\"_blank\"><strong>Infinity Podcast</strong></a></p>\n\n\n\n<p>อีกจักรวาลหนึ่งที่จริงจังมากขึ้นในแง่เนื้อหา แต่โปรดักชันก็ง่ายๆ สบายๆ อัดด้วยมือถืออะไรแบบนี้ โฮสต์โดยอาจารย์ลูกหมี ที่มีรายการในเครืออย่าง <a href=\"https://soundcloud.com/infinitypodcastthailand/sets/infinity-podcast\" target=\"_blank\">Infinity Podcast </a> (หลายๆ เรื่องเหมือนอ่านบทความ), <a href=\"https://soundcloud.com/infinitypodcastthailand/sets/movies-delight-club\" target=\"_blank\">Movies Delight Club </a>(เรื่องหนัง), <a href=\"https://soundcloud.com/infinitypodcastthailand/sets/cook\" target=\"_blank\">คน ติด Cook </a>(เรื่องคุก เอ๊ยกุ๊ก),​ <a href=\"https://soundcloud.com/infinitypodcastthailand/sets/vgotypv5hqtf\" target=\"_blank\">ครูไวแคส </a>(ครูบ้านนอกไฟแรงสูงมาเล่าเรื่องการศึกษาอย่างโคตรเฟี้ยว), <a href=\"https://soundcloud.com/infinitypodcastthailand/sets/indie-india\" target=\"_blank\">Indie India </a>(นินทาอินเดีย), <a href=\"https://soundcloud.com/infinitypodcastthailand/sets/countdown\" target=\"_blank\">Countdown นับถอยหลังวันเลือกตั้ง (ถ้ามี) </a>(เชื่อรายการก็สุ่มเสี่ยงอยู่แล้ว แต่สนุกและกล้าหาญ), ฯลฯ เยอะไม่แพ้กัน!<br /></p>\n\n\n\n<p><a href=\"https://thestandard.co/podcast/\" target=\"_blank\"><strong>The Standard Podcast</strong></a></p>\n\n\n\n<p>เป็นเวอร์ชันเสียงของสื่อออนไลน์ยักษ์ใหญ่ของไทย มีพี่บิ๊กบุญเป็นหัวเรือ มีรายการเยอะมาก และโปรดักชันมาตรฐานสมชื่อช่อง รายการส่วนใหญ่ผลิตเป็นซีซันส์ๆ ไป เนื่องจากเนื้อหาส่วนใหญ่เหมาะกับมนุษย์ออฟฟิศในเมือง เราเลยขอเลือกหยิบเฉพาะที่ตัวเอง (ที่ไม่ได้อยู่ในเมืองและไม่ได้เป็นมนุษย์ออฟฟิศ) ติดตามจริงจังละกัน ได้แก่ <a href=\"https://thestandard.co/podcast_channel/knd/\" target=\"_blank\">คำนี้ดี</a> (สอนภาษาอังกฤษแบบสนุกมากๆๆๆ), <a href=\"https://thestandard.co/podcast_channel/ruok/\" target=\"_blank\">R U OK</a> (สำรวจสุขภาพจิต), <a href=\"https://thestandard.co/podcast_channel/tomorrow-is-now/\" target=\"_blank\">TOMORROW IS NOW</a> (รายการไอทีที่เคลิ้มตั้งแต่ได้ยินเสียงซู่ชิงแล้ว), <a href=\"https://thestandard.co/podcast_channel/thesecretsauce/\" target=\"_blank\">THE SECRET SAUCE</a> (คุยกับเหล่าเจ้าของกิจการ), ฯลฯ มีอีกเยอะมาก ไปตามกันเอาเอง<br /></p>\n\n\n\n<p><a href=\"https://soundcloud.com/creativetalkpodcast\" target=\"_blank\"><strong>CREATIVE TALK podcast</strong></a></p>\n\n\n\n<p>ช่องรายการโดยพี่เก่ง แม่งาน CTC นี่แหละครับ คุยเรื่องที่คนทำงาน หรือเจ้าของกิจการที่เริ่มแก่แล้วอยากรู้อยากฟัง ช่องนี้ฟังเพลินถูกจริตมากครับ มีรายการอย่าง <a href=\"https://soundcloud.com/creativetalkpodcast/sets/creative-wisdom\" target=\"_blank\">Creative Wisdom </a>(เหมือนฟังบทความแนวนี้), <a href=\"https://soundcloud.com/creativetalkpodcast/sets/morning-call\" target=\"_blank\">Morning Call </a>(พี่แกอัดรายการสั้นๆ ปลุกตอนเช้า ซึ่งดี), <a href=\"https://soundcloud.com/creativetalkpodcast/sets/foundercast\" target=\"_blank\">FounderCast </a>(สัมฯ เจ้าของกิจการต่างๆ ให้หูลุกวาว)<br /></p>\n\n\n\n<p><a href=\"https://soundcloud.com/theworldgoesfarfar\" target=\"_blank\"><strong>โลกไปไกลแล้ว</strong></a></p>\n\n\n\n<p>ช่องรายการสำหรับวัยทำงาน (อีกแล้ว!) มีผู้ติดตามเยอะอยู่ เพราะนำโดยเซเล็บออนไลน์หลายท่าน เช่นพรี่หนอม <a href=\"https://soundcloud.com/theworldgoesfarfar/sets/taxbugnoms\" target=\"_blank\">TAXBugnoms</a> (ความรู้ภาษี), <a href=\"https://soundcloud.com/theworldgoesfarfar/sets/ohmyfriend\" target=\"_blank\">OHMYFRIEND</a> (สัมภาษณ์เพื่อนเก่า เราอยากทำรายการแบบนี้มานาน ก็ได้อาศัยฟังรายการนี้แหละ), <a href=\"https://soundcloud.com/theworldgoesfarfar/sets/office-04\" target=\"_blank\">ออฟฟิศ 0.4</a> (เรื่องของคนเมืองเนาะ ถึงเราไม่ได้ฟัง แต่คนฟังกันเยอะ) แต่ที่ชอบที่สุดคือรายการคนตกสีที่อยู่อีกฝั่งหนึ่ง ที่ทำไมไม่ทำเพลย์ลิสต์แยกเนี่ย<br /></p>\n\n\n\n<p><a href=\"https://supplay.house\" target=\"_blank\"><strong>สัพเพHEYไรว้าาา </strong></a></p>\n\n\n\n<p>แตกตัวออกมาจากจักรวาล GetTalks เพื่อให้ผองเพื่อนแก๊งนี้ได้อาละวาดกันเต็มที่ เป็นช่องที่เนื้อหาเบาๆ ฟังเพื่อนด่ากันครับ มีรายการอย่าง <a href=\"https://soundcloud.com/supplayheyraiwa/sets/hey\" target=\"_blank\">สัพเพHEYไรว้าาา</a>, <a href=\"https://soundcloud.com/supplayheyraiwa/sets/supplay_movies_cast\" target=\"_blank\">อังรีดูหนัง</a>, <a href=\"https://soundcloud.com/supplayheyraiwa/sets/hoolicast\" target=\"_blank\">เตะปาก</a>, <a href=\"https://soundcloud.com/supplayheyraiwa/sets/bvz0vviz27o8\" target=\"_blank\">แมนๆคุยกัน</a>, <a href=\"https://soundcloud.com/supplayheyraiwa/sets/oapdwoxwhlbv\" target=\"_blank\">เพลงเตะหู </a>(แนะนำรายการเตะปาก ที่คนไม่ดูบอลอย่างผมยังชอบฟังมันด่ากันเลย พอเริ่มเข้าเรื่องบอลก็ปิด)<br /></p>\n\n\n\n<p><a href=\"https://soundcloud.com/gulaxy\" target=\"_blank\"><strong>GUlaxy Podcast</strong></a></p>\n\n\n\n<p>ช่องนี้คล้ายๆ ช่องตะกี้ คือเน้นเรื่องเพื่อนนั่งคุยกัน แล้วคนฟังไปเสือกอะไรด้วย คุณบอลลงทุนทำห้องอัด ซื้ออุปกรณ์มาเพื่อให้โปรดักชันรายการดีกว่าอัดกลางร้านข้าวต้มแบบช่องอื่น รายการที่ผมชอบก็คือ <a href=\"https://soundcloud.com/gulaxy/sets/social-media\" target=\"_blank\">คุยไม่ได้ศัพท์</a></p>\n\n\n\n<p>(คุยเรื่องโซเชียลมีเดีย โดยคนในวงการก็คือบอลนั่นเอง เนื้อหาลงลึกแบบที่ไม่ฉาบฉวย เพลิน), นอกนั้นก็มี <a href=\"https://soundcloud.com/gulaxy/sets/azvjbiaazh2k\" target=\"_blank\">เข้าหูซ้ายทะลุหูขวา</a> (รีวิวเพลงเป็นอัลบั้ม), <a href=\"https://soundcloud.com/gulaxy/sets/hangover\" target=\"_blank\">HangOver</a> (รายการจากวงเหล้า), <a href=\"https://soundcloud.com/gulaxy/sets/podcast\" target=\"_blank\">เที่ยวที่แล้ว</a> (อวดว่าไปเที่ยวมา)<br /></p>\n\n\n\n<p><a href=\"https://www.facebook.com/skeptopod/\" target=\"_blank\"><strong>โปรดใช้วิจารณญาณในการฟัง</strong></a><strong> </strong></p>\n\n\n\n<p>เหมือนเป็นอีกอวตารหนึ่งของวิทย์แคสต์ แต่มาเป็นกลุ่มเพื่อนที่คุยเรื่องอื่นนอกจากวิทยาศาสตร์ด้วย (เรื่องไอดอลยังมีเลย) ชอบในความแน่นของแต่ละท่านที่หมั่นเช็กข้อมูล เช็กตรรกะวิบัติกันอยู่ตลอดเวลา ถือเป็นพอดแคสต์ที่มีความน่าเชื่อถือสูง แต่ก็ฮาและฟังเพลิน<br /></p>\n\n\n\n<p><a href=\"https://soundcloud.com/the101world\" target=\"_blank\"><strong>The 101.World</strong></a></p>\n\n\n\n<p>อีกหนึ่งสำนักคอนเทนต์ออนไลน์ที่ตามอ่านเหนียวแน่นตลอดมา เมื่อก่อนทำเป็นช่องยูทูบ แต่ผมไม่ถนัดดูไปทำงานไป จนมารู้ว่ามีพอดแคสต์เลยตามได้ถนัดหน่อย รายการมีทั้งแนววิชาการ สังคม การเมือง สัมภาษณ์หนักๆ และรายการเพื่อนเหล่า บ.ก.มานั่งคุยกันด่ากัน ขับรถไปฟังไปเพลินมาก<br /></p>\n\n\n\n<p><a href=\"https://soundcloud.com/room508podcast\" target=\"_blank\"><strong>Room 508 Podcast</strong></a></p>\n\n\n\n<p>พอดแคสต์สายบันเทิงที่นำโดยคนสายดนตรี รายการมันจะแมนๆ หน่อย คือคุยเรื่องดนตรี เรื่องหนัง เรื่องบอล เรื่องซีรีส์ เป็นช่องใหม่ที่มีคนพูดถึงกันเยอะนะทำเป็นเล่นไป<br /></p>\n\n\n\n<p><a href=\"https://www.facebook.com/tosharepodcastTH/\" target=\"_blank\"><strong>ToShare Podcast</strong></a></p>\n\n\n\n<p>พอดแคสต์แนวนักเรียนนอกอีกแล้ว นักเรียนนอกนี่ว่างกันนักใช่ไหม! ในทีมมีอยู่สองคนครับ จัดรายการกันเองบ้าง คุยกะคนอื่นบ้าง โดยเริ่มต้นจากการอยากทำรายการก่อน แล้วค่อยลุยหาแนวทางของตัวเอง จนตอนนี้เจอแล้ว และก็เป็นแนวทางท่ีเราชอบด้วย<br /></p>\n\n\n\n<p><a href=\"https://www.facebook.com/omnivorecast/\" target=\"_blank\"><strong>Omnivore</strong></a></p>\n\n\n\n<p>โดยพี่หนุ่มโตมรแชมป์ทีปกร สองนักคิดนักเขียนชื่อดัง เนื้อหารายการเลยเป็นสิ่งที่สองคนนี้สนใจ (ยากๆ ทั้งนั้น) อ่านฟังดูแล้วเอามาย่อยให้เราฟัง ซึ่งสนุกและเนี้ยบ ขนาดที่สามารถเอาเนื้อหามาพิมพ์รวมเล่มได้เลยเหอะคิดดู ปัจจุบันนี้รายการนี้หยุดไปในซีซันส์ที่ 3 แต่ก็หาฟังย้อนหลังได้เสมอ<br /></p>\n\n\n\n<p>ไหนๆ ก็ขอแถมช่องและรายการที่หยุดพักหรือเลิกไปแล้ว หรือนานน้านนานจะมาที ถ้ามีลิงก์ก็น่าจะขุดหาฟังได้อยู่<br /></p>\n\n\n\n<ul><li><a href=\"https://brandinside.asia/series/brand-inside-podcast/\" target=\"_blank\"><strong>Brand Inside Podcast</strong></a> รายการของ Brand Inside ที่คุยกันเรื่องสื่อ เรื่องธุรกิจ ไอที จัดช่วงกลางๆ ปีที่แล้วแล้วรัวๆ สนุกดี แต่ยังไม่มีตอนใหม่ออกมา</li><li><a href=\"https://soundcloud.com/tect3buak-podcast\" target=\"_blank\"><strong>เต็กตีบวก</strong></a> รายการสถาปนิกอื่มแอลแล้วคุยกันเรื่องสถาปัตย์ เฮ้ยดีมากเลยเธ้อ นานๆ จะมาสักตอนครับ แต่ฟังเพลินมาก</li><li><a href=\"https://soundcloud.com/visanu-euarchukiati\" target=\"_blank\"><strong>ข่าวโลกโบราณคดี</strong></a> รายการวิทยุคนตาบอด (ซึ่งคนตาดีก็ฟังได้) เกี่ยวกับโบาณคดี อัปเดตข่าวการขุดค้นหรือเจอหลักฐานนั่นนี่ ชอบสำเนียงชัดถ้อยชัดคำ</li><li><a href=\"https://themomentum.co/tag/podcast/\" target=\"_blank\"><strong>The Momentum</strong></a><strong> </strong>พอดแคสต์จากทีมเก่าของ a day ตั้งใจทำอย่างจริงจัง น่าจะเป็นที่แรกของไทยเลยแหละที่ทำโดยสำนักข่าวออนไลน์โดยเฉพาะ และโปรดักชันก็ได้คุณภาพมาตรฐาน มีรายการ EARGASM, HOLLYWOOD INSIDER, WHAT DO YOU SAY, THE MONEY COACH, CARPE DIEM ไปลองหาย้อนฟังตอนเก่าๆ ได้ มีคุณค่าน่าฟังหนอ</li><li><a href=\"https://castbox.fm/channel/Life-caster-id1163295\" target=\"_blank\"><strong>Life caster</strong></a> อีกรายการที่คุยกัน 2 คน แต่เนื้อหาพาลงลึกและแตะนั่นนี่อย่างกล้าหาญ</li><li><a href=\"https://soundcloud.com/tomayard\" target=\"_blank\"><strong>TomaYard</strong></a> กับ <strong>RadioMANGA</strong> คุยเรื่องการ์ตูน</li><li><a href=\"https://www.facebook.com/thirdclasscitizen/\" target=\"_blank\"><strong>THIRD CLASS CITIZEN</strong></a> รายการในวงการหนังที่เปลี่ยนคนจัดไปเรื่อยๆ มาเป็นสิบปีแล้ว! ต้องติดตามเลยเพราะนานๆ (มาก) จะมาที มาแล้วก็ลบตอนเก่าออกจากซาวด์คลาวด์ อินดี้ไป๊</li><li><a href=\"https://soundcloud.com/nerdloyalty\" target=\"_blank\"><strong>Nerd Loyalty</strong></a> เด็กวิทย์คุยกันแบบเนิร์ดๆ เพลินอยู่นา ทำไมหยุดซะล่ะ</li><li><strong>BATCast</strong> = ช่องนี้จัดเป็น “คร้างคราว” (มุกเล่นคำแบบนี้จากชาวแซลมอน) ช่องนี้เกิดในยุคเดียวกับ GetTalks แต่คร้างคราวจนหายไปไหนแล้ว</li><li>นอกนั้นก็มี <strong>CUPCAST</strong>, <a href=\"https://www.facebook.com/moopaaonair/\" target=\"_blank\"><strong>หมูป่าออนแอร์</strong></a>, <strong>Movie Tree house</strong>, <a href=\"https://soundcloud.com/talktourthai\" target=\"_blank\"><strong>Talk Tour Thai</strong></a>, <strong>World Y</strong>, <strong>ทำไมมันช่างเบาะบางเหลือเกิน</strong></li><li>ฯลฯ เอาแค่นี้ก่อน นึกได้เท่านี้ เดี๋ยวจะยาวเกิน</li></ul>\n\n\n\n<h3><strong>อยากจัดพอดแคสต์</strong></h3>\n\n\n\n<p>จัดเลยครับ!</p>\n\n\n\n<p>ใครถามก็บอกแบบนี้แหละครับ จัดเลย <br /></p>\n\n\n\n<p>หลักการของการจัดก็คือ อัดเสียง &gt; หาที่ฝากไฟล์เสียง &gt; เผยแพร่<br /></p>\n\n\n\n<p>อัดเสียงนี่ง่ายมาก แบบที่ง่ายที่สุดคือใช้มือถือเครื่องเดียว กดอัดเสียงได้เลย เสร็จปั๊บก็ได้ไฟล์เสียงมาแล้ว หรือถ้ามีงบมีทุนก็ซื้อไมค์ดีๆ ซื้อห้องอัด เช่าสตูจัดเลยยังได้ถ้ารวยส์พอ<br /></p>\n\n\n\n<p>เปรียบเทียบเหมือนกับเราเขียนบล็อกครับ เขียนดีก็มีคนอ่าน ถ้าไม่แคร์คนอ่านก็เขียนไว้อ่านคนเดียวก็ได้ (ผมเคยติดตามฟังไดอารี่ของน้องคนนึงที่จัดในแนวไดอารี่รายวันมาเป็นปีๆ คุยคนเดียว เล่าว่าวันนี้ไปเจออะไรที่ร้านชาบู หรือกรี๊ดดาราอะไรงี้ เออเพลินดีว่ะ เสียดายน้องเลิกจัดไปแล้ว)<br /></p>\n\n\n\n<p>ที่ฝากไฟล์เสียง ที่ตอนนี้ในบ้านเราฮิตกันก็คือ <a href=\"https://soundcloud.com/discover\" target=\"_blank\">SoundCloud</a> รองลงมาก็ <a href=\"https://www.podbean.com/\" target=\"_blank\">PodBean</a> (ที่เอาจริงๆ แล้วเหมาะกว่า แต่คนยังไม่เยอะ) ขอไม่สอนใช้นะ มันง่ายไป๊ หลักการเหมือนยูทูบเป๊ะๆ<br /></p>\n\n\n\n<p>ส่วนการเผยแพร่ พออัปโหลดแล้วอยากให้ฟังที่ไหนก็ได้ไม่ต้องเข้าสองเว็บนั้น ก็ทำได้ด้วยการ Publish ลงสองแหล่งหลักๆ ตอนนี้คือ <a href=\"https://create.blubrry.com/manual/podcast-promotion/submit-podcast-to-itunes/\" target=\"_blank\">Apple Podcasts directory</a> (แอปอื่นๆ ตอนนี้ใช้ไอ้เจ้านี่แหละเป็นสารบัญ) กับ <a href=\"https://www.podcastinsights.com/submit-podcast-to-spotify/\" target=\"_blank\">Spotify</a> กดลิงก์ที่ทำไว้ไปดูได้เลยจ้า</p>\n\n\n\n<p>เสร็จแล้วก็เอาไปทวีต ไปโพสต์ในเพจอะไรก็ว่าไปครับ เสร็จแล้ว<br /></p>\n\n\n\n<p>ในเฟซบุ๊กมีกรุ๊ปที่เป็นคอมมูนิตี้เล็กๆ แนะนำให้ผู้ฟังและผู้จัดได้เข้ามาโอภาปราศรัยกัน (ส่วนใหญ่จะเป็นมือสมัครเล่นที่อยากจัดก็จัดเลย ไม่ได้ทำเป็นอาชีพนะครับ) เชิญเข้าไปชมได้ที่ <a href=\"https://www.facebook.com/groups/1494318023913636/\" target=\"_blank\">Podcasts and Podcasters Thailand</a> ครับ<br /></p>\n\n\n\n<p>สำหรับจำนวนผู้ฟังตอนนี้ บอกเลยว่าไม่เยอะครับ! อีพีนึงถ้าคนฟังถึง 1,000 ครั้งก็ถือว่าประสบความสำเร็จมากแล้ว (ถ้าเป็นปีก่อนก็ 500 ครั้ง) อาจจะตกใจว่าตัวเลขมันน้อยจังเลยวะ ยูทูบเบอร์เขาดูกันเป็นแสนๆ วิว <br /></p>\n\n\n\n<p>ที่จริงนอกจากเรื่องคนฟังในบ้านเรายังไม่เยอะแล้ว ยังต้องบอกว่าจำนวนผู้ฟังไม่เยอะนี่แหละคือตัวเลขคุณภาพครับ เดี๋ยวรอฟังจากบันทึกจากเสวนาอีกที พี่บิ๊กแกอธิบายไว้ดีเลย<br /></p>\n\n\n\n<h3><strong>เทรนด์พอดแคสต์ 2019</strong></h3>\n\n\n\n<p>มิอาจฟันธงนะครับ เนื่องจากเป็นคนที่ไม่ได้อยู่กับสถิติข้อมูลตัวเลขอย่างคนที่คร่ำหวอดหรือลงมือศึกษา แต่ถ้าดูตามกรอบเวลาของปี 2018 ที่ผ่านมานั้นเห็นเลยว่าวงการพอดแคสต์ทั่วโลกตื่นตัวกันมาก อาจเป็นเพราะความลงตัวของกลุ่มผู้ฟังที่หลากหลาย มีรายการหลากหลายขึ้นมากๆ และเทคโนโลยี แพลตฟอร์มต่างๆ ที่เริ่มโดดเข้ามาเล่น หลังจากการขาดเจ้าภาพมานาน (ไอโฟนเองก็ไม่ได้ใส่ใจจะดัน) <br /></p>\n\n\n\n<p>จนเริ่มเห็นทิศทางจากกูเกิลที่เปิดตัว <a href=\"https://play.google.com/store/apps/details?id=com.google.android.apps.podcasts&amp;hl=en\" target=\"_blank\">Google Podcasts</a> (ที่เหมือนเปิดมาลองตลาดก่อน ยังไม่เห็นใครใช้เท่าไหร่เพราะ<a href=\"https://www.soundguys.com/why-doesnt-anyone-use-google-podcasts-20614/\" target=\"_blank\">แอปอื่นดีกว่า</a>), เฟซบุ๊กที่ริทำ <a href=\"https://www.facebook.com/facebookmedia/blog/introducing-live-audio\" target=\"_blank\">Facebook Live Audio</a> ขึ้นมา แต่เกิดหรือเปล่ายังไม่รู้ ในไทยมีคนทดลองเล่นแล้วก็เลิกไป ไล้สดเอาดีฝ่า, Spotify ที่เปิดโหมดรองรับพอดแคสต์ปั๊บมีคนหันมาใช้เพียบ! และประกาศเมื่อ 3 วันก่อนนี้เอง ว่าจะเอาจริงแล้วนะปีนี้!, และอีกสัญญาณนึงคือกูเกิลก็เพิ่งเพิ่มโหมดพอดแคสต์ลงใน Android Auto ด้วย! (ตอบโจทย์การรถติดแล้วหาอะไรฟังนอกจากรายการอาจารย์วีระมาก!)</p>\n\n\n\n<p>เดี๋ยวนะ อัปเดตล่าสุดคือ</p>\n\n\n\n<figure><div>\n<blockquote><p>ขนาดคุณทักษิณยังทำ podcast <a href=\"https://twitter.com/YouToopNa?ref_src=twsrc%5Etfw\" target=\"_blank\">@YouToopNa</a> นี่มีอิทธิพลจริงๆ <a href=\"https://t.co/T5nweTqono\" target=\"_blank\">https://t.co/T5nweTqono</a></p>— Natchanon M. (@natchanon) <a href=\"https://twitter.com/natchanon/status/1084676439188791296?ref_src=twsrc%5Etfw\" target=\"_blank\">January 14, 2019</a></blockquote>\n</div></figure>\n\n\n\n<p>นั่นแหละครับ ในระดับโลก มันมาแล้ว ส่วนในไทย มันกำลังมา มาทีเถอะ อยากฟัง 5555</p>\n\n\n\n<figure><div>\n<div></div>\n</div><figcaption>บันทึกเซสชันนี้ย้อนหลัง จากงาน #CTC2019 ครับ</figcaption></figure>\n\n\n\n<p></p>","author":"iannnnn","siteTitle":"iannnnn.com","siteHash":"a633e1d87162133e28114b6caf1c887bfa26aadefce69cc40a9feea913e71870","entryHash":"d1a76209922d8462e134e84b52961cbcc34d5b8a9bb1490f7831f48a394436b9","category":"Thai"}
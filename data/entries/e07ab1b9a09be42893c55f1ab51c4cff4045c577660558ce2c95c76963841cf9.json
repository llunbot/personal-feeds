{"title":"Volkswagen Group เผลอปล่อยข้อมูลรถยนต์ลูกค้าขึ้นคลาวด์ มีพิกัดรถยนต์กว่า 560,000 คัน","link":"https://www.blognone.com/node/143871","date":1735632973000,"content":"<div><div><div><p>อีกดราม่าส่งท้ายปี เมื่อ Chaos Computer Club (CCC) กลุ่มแฮ็กเกอร์สายขาวจากยุโรป พบว่า Cariad บริษัทซอฟต์แวร์ของ Volkswagen Group เผลอปล่อยข้อมูลรถยนต์ของลูกค้ากว่า 800,000 คันบนอินเทอร์เน็ต ซึ่งในจำนวนนี้มี \"พิกัดตำแหน่ง\" ของรถยนต์จำนวน 460,000 คันอยู่ด้วย</p>\n<p>ข้อมูลเหล่านี้มาจากลูกค้า Volkswagen ที่เชื่อมต่อรถยนต์กับแอพ Volkswagen เพื่อควบคุมรถยนต์จากระยะไกล เช่น เช็คข้อมูลแบตเตอรี่ที่เหลือ สั่งให้อุ่นที่นั่งรอก่อนเดินทาง ฯลฯ ซึ่งเป็นสิ่งที่แบรนด์รถยนต์ยุคปัจจุบันทำกันทั่วไปอยู่แล้ว</p>\n<p>สิ่งที่ CCC พบคือ Cariad นำข้อมูลรถยนต์ (ที่ไม่ได้เข้ารหัส) ขึ้นไปเก็บสตอเรจคลาวด์ AWS (ไม่ได้ระบุชื่อบริการชัด แต่น่าจะเป็น S3) เป็นเวลานานหลายเดือนตั้งแต่ช่วงกลางปี จนกระทั่งมีคนมาพบเข้าและแจ้งมายัง CCC ในที่สุด ซึ่ง CCC ในฐานะแฮ็กเกอร์สายขาวได้แจ้งเตือนไปยัง Cariad อีกทีให้ปิดช่องโหว่นี้ แล้วค่อยรายงานต่อสาธารณะ</p>\n<p>CCC ร่วมกับหนังสือพิมพ์ Spiegel ของเยอรมนี ทดลองนำพิกัดเหล่านี้ไปตรวจสอบกับรถยนต์ของนักการเมืองในเยอรมนี 2 ราย (โดยความยินยอมจากเจ้าตัว) และรถยนต์ตำรวจของเมืองฮัมบูร์ก พบว่าสามารถค้นหาพิกัดรถยนต์เหล่านี้ได้ถูกต้อง โดยรถยนต์บางรุ่นมีข้อมูลพิกัดแม่นยำระดับ 10 เซนติเมตร</p>\n<p>ตัวแทนของ Cariad อธิบายว่าปัญหานี้เกิดจาก \"การคอนฟิกค่าผิด\" (misconfiguration) และยังไม่มีรายงานว่ามีแฮ็กเกอร์กลุ่มอื่นๆ (นอกจาก CCC) ที่สามารถเข้าถึงข้อมูลชุดนี้ได้หรือไม่</p>\n<p>ที่มา - <a href=\"https://www.ccc.de/en/updates/2024/wir-wissen-wo-dein-auto-steht\">CCC</a>, <a href=\"https://www.spiegel.de/netzwelt/web/volkswagen-konzern-datenleck-wir-wissen-wo-dein-auto-steht-a-e12d33d0-97bc-493c-96d1-aa5892861027\">Spiegel</a>, <a href=\"https://www.bleepingcomputer.com/news/security/customer-data-from-800-000-electric-cars-and-owners-exposed-online/\">Bleeping Computer</a></p>\n<p>Cariad และแบรนด์รถยนต์ในเครือ Volkswagen Group</p>\n<p><img alt=\"No Description\" src=\"https://www.blognone.com/sites/default/files/externals/914078c4d67817b35b7726eddb5a2eb2.jpg\" /></p>\n</div></div></div><div><div>Topics: </div><div><div><a href=\"/topics/volkswagen\">Volkswagen</a></div><div><a href=\"/topics/privacy\">Privacy</a></div><div><a href=\"/topics/automobile\">Automobile</a></div><div><a href=\"/topics/security\">Security</a></div><div><a href=\"/topics/cloud-computing\">Cloud Computing</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e07ab1b9a09be42893c55f1ab51c4cff4045c577660558ce2c95c76963841cf9","category":"Thai"}
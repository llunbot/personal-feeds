{"title":"Microsoft ชี้แจงฟีเจอร์จับหน้าจอ Recall ใน Windows 11 ย้ำว่าถูกปิดเป็นดีฟอลต์, ข้อมูลเข้ารหัสอีกชั้น","link":"https://www.blognone.com/node/140222","date":1717798020000,"content":"<div><div><div><p>Pavan Davuluri <a href=\"https://www.blognone.com/node/138911\">หัวหน้าฝ่าย Windows + Devices</a> ชี้แจงประเด็นฟีเจอร์ <a href=\"https://www.blognone.com/node/139862\">Recall ใน Windows 11</a> ที่เปิดตัวในงาน <a href=\"https://www.blognone.com/node/139853\">Copilot+ PC</a> ให้ผู้ใช้งานสามารถย้อนเวลาได้ว่าเคยใช้งาน Windows 11 ทำอะไรตอนไหน ซึ่งนักวิจัยด้านความปลอดภัย<a href=\"https://www.blognone.com/node/140153\">ต่างแสดงความกังวล</a> รวมทั้งออกเครื่องมือเพื่อพิสูจน์ว่าการเข้าถึงข้อมูลนี้ทำได้ไม่ยาก</p>\n<p>Davuluri บอกว่าไมโครซอฟท์ต้องการแสดงความชัดเจนถึงฟีเจอร์นี้ หลังจากมีความคิดเห็นจากลูกค้า ซึ่งจะเริ่มอัปเดตให้กับกลุ่มพรีวิวในวันที่ 18 มิถุนายน</p>\n<ul>\n<li>Recall จะถูกปิดเป็นค่าเริ่มต้น ในตอนติดตั้งจะมีหน้าต่างถามว่าต้องการเปิดใช้งานหรือไม่ (opt-in)</li>\n<li>ต้องยืนยันตัวตน Windows Hello ก่อนเปิดใช้งาน Recall และการดูไทม์ไลน์ย้อนหลัง ก็ต้องยืนยันตัวตนด้วย</li>\n<li>เพื่อการเข้ารหัสข้อมูลอีกชั้น โดยต้องใช้ระบบของ Windows Hello ในการถอดรหัส และฐานข้อมูลการค้นหาก็เข้ารหัสด้วยเช่นกัน</li>\n</ul>\n<p><img alt=\"No Description\" src=\"https://www.blognone.com/sites/default/files/externals/ba7fb6e3854146ffa948f35c2d06470d.png\" /></p>\n<p>ไมโครซอฟท์ให้ข้อมูลเพิ่มเติมเกี่ยวกับการใช้งาน Recall ดังนี้</p>\n<ul>\n<li>Recall รองรับเฉพาะ Copilot+ PC ซึ่งมีข้อกำหนดเรื่องความปลอดภัยที่ระดับฮาร์ดแวร์</li>\n<li>ภาพหน้าจอที่บันทึกถูกจัดเก็บในพีซีเท่านั้น ไม่มีการส่งออกไปยังไมโครซอฟท์</li>\n<li>มีไอคอนที่ทาสก์บาร์แสดงเมื่อ Recall กำลังบันทึกภาพหน้าจอ</li>\n<li>ผู้ใช้งานสามารถสั่งหยุด กรองค้นหา และลบภาพหน้าจอใน Recall ได้</li>\n<li>ผู้ดูแลระบบองค์กร สั่งปิดการทำงาน Recall ในอุปกรณ์พนักงานได้ แต่ไม่สามารถสั่งเปิดได้หากพนักงานไม่อนุญาต</li>\n</ul>\n<p><img alt=\"No Description\" src=\"https://www.blognone.com/sites/default/files/externals/3160ae5f21f89d5e2ea007e250544816.png\" /><em>หน้าต่างที่ถามว่าต้องการเปิดใช้งาน Recall หรือไม่</em></p>\n<p><img alt=\"No Description\" src=\"https://www.blognone.com/sites/default/files/externals/f697139a89161ee51f47ab8bd05a5482.png\" /><em>ต้องยืนยันตัวตน Windows Hello ก่อนเปิดใช้-เข้าถึงข้อมูล</em></p>\n<p>ที่มา: <a href=\"https://blogs.windows.com/windowsexperience/2024/06/07/update-on-the-recall-preview-feature-for-copilot-pcs/\">ไมโครซอฟท์</a></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/privacy\">Privacy</a></div><div><a href=\"/topics/security\">Security</a></div><div><a href=\"/topics/microsoft\">Microsoft</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"260e2a8279a44c0bf471390eb877ef4917a54a47c71854ea5ae2aa85dd72c17e","category":"Thai"}
{"title":"Valve เผยเหตุผลที่ไม่ได้ทำ Half-Life 2: Episode Three, โชว์ภาพคอนเซปต์เกมเป็นครั้งแรก","link":"https://www.blognone.com/node/143167","date":1731818390000,"content":"<div><div><div><p>ใน<a href=\"https://www.blognone.com/node/143152\">สารคดี Half-Life 2 ฉลองครบ 20 ปี</a> ที่สัมภาษณ์ทีมงานผู้พัฒนาเกม มีการเปิดเผยข้อมูล Half-Life 2 Episode Three ที่ถูกยกเลิกไปเป็นครั้งแรก</p>\n<p>เหตุผลที่ Valve ตัดสินใจ \"ยัง\" ไม่ทำ Episode Three ต่อในตอนนั้น เพราะยังหาเนื้อเรื่องที่ดีพอสำหรับ Episode Three ไม่ได้ ข้อเสนอของทีมงานยังไม่ถูกใจ Gabe Newell ซีอีโอของ Valve เท่าไรนัก ฝั่งของทีมพัฒนาเองก็ไม่แน่ใจว่าเนื้อหาของ Episode Three ควรยาวแค่ไหน เพราะ Episode Two ยาวกว่า Episode One แต่ก็ต้องแลกมาด้วยระยะเวลาพัฒนาที่ยาวนานกว่า</p>\n<p>เมื่อความคาดหวังของ Episode Three ยิ่งใหญ่ขึ้นเรื่อยๆ แต่ทีมงานยังไม่มีไอเดียที่ดีมากพอ บวกกับตอนนั้นโครงการ Left 4 Dead ต้องการทรัพยากรทั้งบริษัทไปช่วยกันทำให้เสร็จ ทีม Half-Life จึงต้องย้ายไปทำ Left 4 Dead แทน</p>\n<p>หลังเสร็จ Left 4 Dead ทีมงานเกิดความรู้สึกว่ามันสายเกินไปแล้วสำหรับการกลับมาทำ Episode Three ต่อ รู้สึกว่าต้องทำเอนจินใหม่ ซึ่งพอมามองย้อนกลับไปตอนนี้ ทีมพัฒนาก็รู้สึกว่าตัดสินใจผิด ควรเดินหน้าต่ออีก 2 ปีเพื่อสร้าง Episode Three ให้เสร็จ ช่วงเวลานั้นเอง Valve ยังมีโครงการเกมอื่นๆ อย่าง Left 4 Dead 2, Portal 2 และกระแสเกมมัลติเพลเยอร์ที่มาแรง ทีม Half-Life จึงกระจายตัวไปทำโครงการเหล่านี้แทน</p>\n<p>Gabe เองก็ยอมรับว่าเป็นความผิดพลาดของตัวเขาเองด้วย ที่ตอนนั้นรู้สึกว่าการสร้าง Episode Three ไม่ได้เป็นการยกระดับเกมของ Valve ให้ก้าวหน้ากว่าเดิม (เหตุผลนี้ทำให้เกิด Half-Life: Alyx เพราะเป็นการเล่าเรื่องด้วย VR) ทั้งที่การเล่าเนื้อเรื่องภาคต่อให้แฟนๆ ที่รอคอยกันอยู่ มันก็ไม่ได้ยากอะไรขนาดนั้น แต่ในอีกด้าน เขาก็ให้เหตุผลว่าถ้าเอาทีมไปทำ Episode Three ตอนนั้น เราคงไม่ได้เห็น DOTA ในทุกวันนี้</p>\n<p><img alt=\"No Description\" src=\"https://www.blognone.com/sites/default/files/externals/eeca8fd9690fe9338a02196dd2f6cc09.jpeg\" /></p>\n<p>สถานะของ Episode Three ถูกสร้างขึ้นแบบหลวมๆ คือมีเดโมบางส่วนถูกสร้างขึ้นมา มีเนื้อเรื่องแต่ละจุดถูกเขียนขึ้น แต่ยังไม่ถูกนำมาเรียงร้อยเข้าด้วยกัน ซึ่งทีมพัฒนาบอกว่าถ้าให้เวลาอีก 6 เดือน คอนเซปต์ของเกมน่าจะเป็นรูปเป็นร่างมากขึ้น ก่อนเข้ากระบวนการพัฒนาจริงจังในระดับโปรดักชัน ซึ่งน่าจะใช้เวลาอีก 1.5-2.5 ปีถึงเสร็จสมบูรณ์</p>\n<p>ภาพคอนเซปต์ของ Episode Three ที่นำมาเปิดเผยในสารคดี เป็นการผจญภัยในดินแดนขั้วโลกที่มีแต่หิมะและน้ำแข็ง โดยยังเป็นคู่หู Gordon Freeman และ Alyx เดินทางไปด้วยกันเหมือนเดิม มีอาวุธใหม่เป็นปืนน้ำแข็ง Ice Gun ที่ใช้สร้างกำแพงน้ำแข็งขึ้นมาเป็นบังเกอร์ป้องกันตัว หรือสร้างเป็นทางเดินน้ำแข็งข้ามสิ่งกีดขวางได้ ตัวอย่างไอเดียศัตรูใหม่ในภาคนี้เรียกว่า blob เป็นมอนสเตอร์ลักษณะเหมือนสไลม์ ที่เคลื่อนตัวไปมาบนพื้น กัดกินมอนสเตอร์ตัวอื่น กระจายตัวออกแล้วรวมตัวกลับเข้ามาใหม่</p>\n<p><img alt=\"No Description\" src=\"https://www.blognone.com/sites/default/files/externals/d63728165128b512a3da693ab9814ff8.jpeg\" /></p>\n<p>เนื้อหาสัมภาษณ์ส่วน Episode Three อยู่ตอนท้ายคลิปเลย</p>\n</div></div></div><div><div>Topics: </div><div><div><a href=\"/topics/half-life\">Half-Life</a></div><div><a href=\"/topics/games\">Games</a></div><div><a href=\"/topics/valve\">Valve</a></div><div><a href=\"/topics/gabe-newell\">Gabe Newell</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"30e2fa389b6175108e5a339b42ddb429bcca295b39e95bdeac0a9ae207070b28","category":"Thai"}
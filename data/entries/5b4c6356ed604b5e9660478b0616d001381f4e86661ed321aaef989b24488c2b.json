{"title":"PowerToys ได้รับอัพเดตเพิ่ม Awake ช่วยป้องกันเครื่องเข้าโหมด sleep ชั่วคราว","link":"https://www.blognone.com/node/123923","date":1627405187000,"content":"<div><div><div><p>ไมโครซอฟท์อัพเดตเวอร์ชัน 0.41.x PowerToys ชุดโปรแกรมอรรถประโยชน์บน Windows โดยครั้งนี้ได้เพิ่มฟีเจอร์ใหม่อย่าง Awake เข้ามาเพื่อช่วยให้สามารถสั่งไม่ให้คอมพิวเตอร์เข้าสู่โหมด sleep เป็นการชั่วคราว ทำให้ไม่คอยต้องเข้าไปเปลี่ยนแปลงค่า power plan ภายใต้ settings ของ Windows หากต้องการให้โหมด sleep กลับมาทำงานเป็นปกติ</p>\n<p>Awake ยังมาพร้อมตัวเลือกป้องกันการเข้าสู่โหมด sleep ถึงสองแบบ คือเลือกให้เครื่องตื่นตลอดเวลาจนกว่าผู้ใช้จะสั่งปิดการใช้ awake ด้วยตัวเอง หรือจะกำหนดเวลาที่ต้องการให้เครื่องตื่นและกลับมา sleep ตามปกติภายหลังจากนั้นก็ทำได้ และยังสามารถสั่งให้เปิดหน้าทิ้งไว้ตลอดเวลาได้ด้วย</p>\n<p><em>ภาพตัวอย่างฟีเจอร์ Awake จากเว็บ <a href=\"https://docs.microsoft.com/en-us/windows/powertoys/awake\">Microsoft Docs</a></em></p>\n<p><img src=\"https://www.blognone.com/sites/default/files/externals/309f95c9d88b956f769fc943ef087b54.png\" /></p>\n<p>การปรับปรุงในส่วนอื่นๆ ที่น่าสนใจพอสรุปได้ดังนี้</p>\n<ul>\n<li>Shortcut guide เปลี่ยนจากกดปุ่ม Windows ค้างไว้ เป็น Windows + ? แทน</li>\n</ul>\n<p><a href=\"https://www.blognone.com/node/116458\">PowerToys Run</a></p>\n<ul>\n<li>เพิ่มตัวช่วยแปลงหน่วยสามารถสั่งงานได้ผ่านการพิมพ์ %% ขึ้นต้น ตัวอย่างเช่น %% 10 ft in m เพื่อแปลงค่า 10 ฟุตเป็นหน่วยเมตร</li>\n<li>เพิ่มตัวช่วยค้นหา settings ของ Windows สั่งงานได้ผ่านการพิมพ์ $ ตามด้วยการตั้งค่าที่ต้องการค้นหา เช่น $ Add/Remove Programs</li>\n<li>เพิ่มคำสั่งเปิดเว็บเบราว์เซอร์อย่างรวดเร็วผ่านการพิมพ์ //</li>\n<li>ปรับปรุงเครื่องคิดเลขให้ใช้เครื่องหมาย % เพื่อคำนวณ modulo ได้</li>\n</ul>\n<p>ท่านใดสนใจเข้าไปดาวน์โหลดตัวติดตั้ง PowerToys (ยังเป็นเวอร์ชันทดลอง) ได้จากหน้า <a href=\"https://github.com/microsoft/PowerToys/releases/\">Release ของโปรเจ็กต์บน GitHub</a> ครับ</p>\n<p>ที่มา - <a href=\"https://github.com/microsoft/PowerToys/releases/tag/v0.41.2\">หน้า GitHub ของ PowerToys</a> via <a href=\"https://mspoweruser.com/the-new-powertoys-v0-41-2-for-windows-10-released-with-tool-to-keep-your-pc-awake/\">MSPoweruser</a></p>\n</div></div></div><div><div>Topics: </div><div><div><a href=\"/topics/powertoys\">PowerToys</a></div><div><a href=\"/topics/microsoft\">Microsoft</a></div></div></div>","author":"Job_The_Gamer","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5b4c6356ed604b5e9660478b0616d001381f4e86661ed321aaef989b24488c2b","category":"Thai"}
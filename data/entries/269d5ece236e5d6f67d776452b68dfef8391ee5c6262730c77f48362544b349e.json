{"title":"Homeworld 3 ปรับแผนการออก DLC ใหม่ หวังเรียกศรัทธาแฟนๆ กลับคืนมา","link":"https://www.blognone.com/node/142130","date":1727005308000,"content":"<div><div><div><p>ภาคต่อของเกมสงครามอวกาศในตำนาน <a href=\"https://www.blognone.com/node/137039\">Homeworld 3 วางขายเมื่อเดือนมีนาคม 2024</a> แต่เกมไม่ประสบความสำเร็จมากนักเทียบกับภาคก่อนๆ ได้คะแนนรีวิวเฉลี่ย 75/100 โดยส่วนหนึ่งมาจากปัญหาคุณภาพของเกม มีบั๊กที่ส่งผลต่อการเล่น (เกมภาคแรกได้คะแนนเฉลี่ย 93/100 และชนะ Game of the Year ในปี 1999 ของสื่อหลายสำนัก) ฝั่งของผู้เล่นเอง โดยเฉพาะแฟนเก่าๆ ของซีรีส์ก็ไม่ชอบเกมภาคนี้มากนัก (<a href=\"https://store.steampowered.com/app/1840080/Homeworld_3/\">คะแนนรีวิวบน Steam เป็น mostly negative</a>)</p>\n<p>เวลาผ่านมาครึ่งปี สตูดิโอ Blackbird Interactive ยังทยอยออกอัพเดตเกมอยู่เรื่อยๆ โดยตอนนี้ตัวเกมอัพเดตเป็นเวอร์ชัน 1.2 แล้ว แต่ล่าสุด Blackbird ปรับแผนการออกอัพเดตคอนเทนต์ DLC ในแพ็กเกจ Year One Pass ใหม่ จากเดิมที่ทยอยออกทุกเดือน เปลี่ยนใหม่เป็นการรวมคอนเทนต์ทั้งหมดมาออกเป็นก้อนใหญ่ในเดือนพฤศจิกายน 2024 ทีเดียวเลย</p>\n<p>Blackbird บอกว่าการปรับแผนครั้งนี้เกิดจากการรับฟังความเห็นของผู้เล่น และยืนยันว่าผู้เล่นที่จ่ายเงินซื้อ Year One Pass จะได้คอนเทนต์ทั้งหมดตามที่สัญญาไว้ โดยบอกว่าการอัพเดตใหญ่ในเดือนพฤศจิกายนจะช่วยแก้ปัญหาหลายๆ อย่างของเกม Homeworld 3 ที่ผู้เล่นวิจารณ์กันมาตั้งแต่เกมภาคหลักออกขาย</p>\n<p>ที่มา - <a href=\"https://www.homeworlduniverse.com/an-update-to-homeworld-3s-roadmap/\">Homeworld</a>, <a href=\"https://www.eurogamer.net/homeworld-3-has-revised-its-content-plans-and-will-now-roll-all-year-one-content-into-one\">Eurogamer</a></p>\n<p><img alt=\"No Description\" src=\"https://www.blognone.com/sites/default/files/externals/4da41f0113215b8b789b0a250b5917f4.jpg\" /></p>\n</div></div></div><div><div>Topics: </div><div><div><a href=\"/topics/homeworld\">Homeworld</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"269d5ece236e5d6f67d776452b68dfef8391ee5c6262730c77f48362544b349e","category":"Thai"}
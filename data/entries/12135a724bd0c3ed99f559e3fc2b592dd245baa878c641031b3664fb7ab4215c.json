{"title":"Netflix รายงานผลการดำเนินงาน จำนวนสมาชิกทั่วโลกเพิ่มขึ้น ทะลุ 300 ล้านบัญชีแล้ว","link":"https://www.blognone.com/node/144237","date":1737497619000,"content":"<div><div><div><p>Netflix รายงานผลการดำเนินงานของไตรมาสที่ 4 ปี 2024 รายได้รวม 10,247 ล้านดอลลาร์ เพิ่มขึ้น 16.0% จาก<a href=\"https://www.blognone.com/node/137826\">ไตรมาสเดียวกันในปีก่อน</a> โดยมีกำไรสุทธิ 1,869 ล้านดอลลาร์</p>\n<p>จำนวนสมาชิก Netflix เพิ่มขึ้น 18.91 ล้านบัญชี ทำให้มีจำนวนสมาชิกทั่วโลกรวม 301.63 ล้านบัญชี โดยยังไม่รวมบัญชี Extra ที่จ่ายเงินเพิ่มเพื่อพ่วงกับบัญชี Family อย่างไรก็ตามแม้จำนวนสมาชิก Netflix จะทำสถิติสูงกว่า 300 ล้านบัญชีแล้ว แต่ในรายงานผลประกอบการตั้งแต่ไตรมาสที่ 1/2025 เป็นต้นไป <a href=\"https://www.blognone.com/node/139310\">Netflix จะหยุดให้ข้อมูลจำนวนสมาชิก</a>ตามที่แจ้งก่อนหน้านี้ โดยต้องการให้ผู้ลงทุนสนใจรายได้และความสามารถในการทำกำไรเป็นหลัก</p>\n<p>คอนเทนต์เด่นในไตรมาสที่ผ่านมาย่อมไม่พ้น Squid Game ซีซัน 2 มีจำนวนการรับชม 165.7 ล้านวิว (นับถึง 19 มกราคม) ส่วนภาพยนตร์ออริจินัลเด่นคือ Carry-On, Our Little Secret ส่วนภาพยนตร์ซื้อลิขสิทธิ์มาเผยแพร่ที่มีการชมสูงคือ Ends with Us, Lucky Baskhar และ Godzilla x Kong: The New Empire</p>\n<p>ที่มา: <a href=\"https://s22.q4cdn.com/959853165/files/doc_financials/2024/q4/FINAL-Q4-24-Shareholder-Letter.pdf\">Netflix</a> (pdf)</p>\n<p><img src=\"https://www.blognone.com/sites/default/files/externals/600d75e50e1dcdeefe969a88ea5aa7b4.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/financial-report\">Financial Report</a></div><div><a href=\"/topics/video-streaming\">Video Streaming</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"12135a724bd0c3ed99f559e3fc2b592dd245baa878c641031b3664fb7ab4215c","category":"Thai"}
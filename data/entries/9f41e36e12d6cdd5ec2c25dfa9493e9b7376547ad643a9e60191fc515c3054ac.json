{"title":"ผู้กำกับ Clair Obscur เล่าจุดเริ่มต้น เบื่องานที่ Ubisoft ช่วง COVID, หาทีมงานจาก Reddit","link":"https://www.blognone.com/node/146250","date":1746406282000,"content":"<div><div><div><p>Guillaume Broche ผู้ก่อตั้ง Sandfall Interactive และผู้กำกับเกม Clair Obscur: Expedition 33 ให้สัมภาษณ์กับ BBC ถึงจุดเริ่มต้นของเขาที่หันมาเปิดสตูดิโอเอง ซึ่งมีผลงานเกมครั้งแรกก็ประสบความสำเร็จอย่างสูง</p>\n<p>Broche เล่าว่าก่อนหน้านี้เขาทำงานอยู่กับ Ubisoft แต่ในช่วง COVID เขาก็เริ่มเบื่องานและอยากทำอะไรที่แตกต่างไป เหมือนกับคนอื่นๆ จำนวนมากทั่วโลกในช่วงนั้น ตัวเขามีไอเดียอยากทำเกม RPG แนวเดียวกับ Final Fantasy ซึ่งเป็นเกมโปรดในวัยเด็ก</p>\n<p>อย่างไรก็ตาม มุมมองในตลาดเกมกลับมองกันว่าผู้เล่นยุคใหม่ๆ ไม่อยากเล่นเกม RPG แบบเทิร์นเบสแล้ว วิธีการเริ่มต้นของ Broche จึงเป็นการค้นหาทีมงานด้วยวิธีการใหม่ๆ อย่างการโพสต์กระทู้ตามหาเพื่อนร่วมทีมใน Reddit</p>\n<p>ตัวอย่างทีมงานที่มาจาก Reddit คือ Jennifer Svedberg-Yen ที่ตอนนั้นติดล็อคดาวน์อยู่ที่ออสเตรเลีย เห็นกระทู้ของ Broche ที่บอกว่าเขากำลังจะทำเกม และหาผู้สนใจอัดเสียงเป็นเดโมส่งไปให้เขาฟัง เธอบอกว่าไม่เคยทำอะไรแบบนี้มาก่อน น่าจะสนุกดี เลยลองส่งไปดู แต่สุดท้ายเธอปรับบทบาทกลายมาเป็นหัวหน้าทีมเขียนบทของเกมแทน</p>\n<p>ทีมอีกคนที่มาจากโลกออนไลน์คือ Lorien Testard ผู้ประพันธ์ดนตรีประกอบเกม เขาไม่เคยทำเพลงสำหรับวิดีโอเกมมาก่อนเลย แต่ Broche ไปค้นเจอจากโพสต์บน Soundcloud</p>\n<p>Broche บอกว่าเขาโชคดีที่สามารถดึงดูดเพื่อนร่วมทีมได้ ตอนแรกเขามีรายชื่อคน 15 คนที่อยากติดต่อไปหา และคาดว่าจะไม่มีใครตอบรับเลย แต่กลายเป็นว่าทุกคนที่ไปคุยบอกว่า \"เอาสิ\" เหตุผลน่าจะเป็นเพราะกลุ่มคนเหล่านี้มีความชอบ ความสนใจคล้ายๆ กัน ทำให้การสนทนาลื่นไหล คุยกันได้ทันที</p>\n<p>ที่มา - <a href=\"https://www.bbc.com/news/articles/c078j5gd71ro\">BBC</a></p>\n<p><img alt=\"No Description\" src=\"https://www.blognone.com/sites/default/files/externals/56d1d5cecd5a531ce66408a0878525a1.jpg\" /></p>\n</div></div></div><div><div>Topics: </div><div><div><a href=\"/topics/clair-obscur\">Clair Obscur</a></div><div><a href=\"/topics/games\">Games</a></div><div><a href=\"/topics/ubisoft\">Ubisoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9f41e36e12d6cdd5ec2c25dfa9493e9b7376547ad643a9e60191fc515c3054ac","category":"Thai"}
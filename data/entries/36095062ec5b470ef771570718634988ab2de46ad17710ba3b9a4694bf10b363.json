{"title":"จีนเสนอร่างกฎหมายควบคุมเทคโนโลยีจดจำใบหน้า เพื่อป้องกันความเป็นส่วนตัว","link":"https://www.blognone.com/node/135236","date":1691739360000,"content":"<div><div><div><p>เมื่อวันอังคาร Cyberspace Administration of China (CAC) หน่วยงานกำกับดูแลบริการออนไลน์ของจีน ได้เสนอร่างกฎหมายควบคุมเทคโนโลยีจดจำใบหน้า หลังเทคโนโลยีดังกล่าวถูกนำมาใช้อย่างแพร่หลายทั้งในภาครัฐและภาคเอกชนของประเทศ เช่น การสแกนใบหน้าเพื่อชำระสินค้าในซูเปอร์มาร์เก็ต การสแกนใบหน้าเพื่อเข้าออกอาคาร หรือแม้แต่การยืนยันตัวตนที่สนามบิน จนผู้คนจำนวนมากแสดงความกังวลเกี่ยวกับความเป็นส่วนตัว</p>\n<p>CAC ได้กำหนดให้การใช้เทคโนโลยีจดจำใบหน้าจะต้องมีวัตถุประสงค์เฉพาะ หรือมีความจำเป็นในการใช้เทคโนโลยีที่มากพอ และต้องได้รับการอนุมัติรายบุคคล หรือความยินยอมในรูปแบบลายลักษณ์อักษร ภายใต้ร่างกฎหมายควบคุมนี้ CAC ยังระบุว่า</p>\n<ul>\n<li>การรวบรวมข้อมูลใบหน้าของบุคคลที่อายุต่ำกว่า 14 ปี จะต้องได้รับความยินยอมจากพ่อแม่ หรือผู้ปกครองตามกฎหมาย</li>\n<li>หน่วยงานที่ครอบครองข้อมูลใบหน้าของบุคคลมากกว่า 10,000 คน จะต้องลงทะเบียนกับสาขาท้องถิ่นของ CAC พร้อมยื่นวัตถุประสงค์ของการรวบรวมข้อมูล และมาตรการคุ้มครองข้อมูล</li>\n<li>การใช้เทคโนโลยีจดจำใบหน้าในพื้นที่สาธารณะจะต้องมีป้ายระบุการใช้เทคโนโลยีกำกับไว้อย่างชัดเจน</li>\n<li>ไม่ติดตั้งอุปกรณ์จับภาพและอุปกรณ์ระบุตัวตนภายในห้องพักของโรงแรม ห้องน้ำสาธารณะ และสถานที่อื่นๆ ที่อาจละเมิดความเป็นส่วนตัวของผู้อื่น</li>\n<li>สถานที่เช่น โรงแรม สนามบิน และพิพิธภัณฑ์ ไม่ควรบังคับให้บุคคลยินยอมการสแกนใบหน้า เพื่อการดำเนินธุรกิจ หรือ เพื่อปรับปรุงการบริการของตน</li>\n<li>อาคารต่าง ๆ ควรเพิ่มตัวเลือกอื่นนอกเหนือจากการจดจำใบหน้า เพื่อเข้าสู่อาคาร</li>\n</ul>\n<p>นอกจากความกังวลด้านความเป็นส่วนตัวแล้ว ผู้คนยังกังวลเกี่ยวกับการใช้เทคโนโลยีจดจำใบหน้าในจีนเพื่อระบุชาติพันธุ์ โดยเฉพาะการระบุตัวตนและติดตามชาวอุยกูร์</p>\n<p>แม้ร่างกฎหมายควบคุมนี้จะเสนอให้องค์กรหรือบุคคลใด ๆ ละเว้นการใช้เทคโนโลยีจดจำใบหน้าเพื่อสร้างโปรไฟล์ตามเชื้อชาติ กลุ่มชาติพันธุ์ ศาสนา สุขภาพ ชนชั้นทางสังคม หรือข้อมูลที่ละเอียดอ่อนอื่น ๆ แต่ก็ยังมีข้อยกเว้น ไม่ต้องขอความยินยอมรายบุคคล หากข้อมูลที่รวบรวมมีความสำคัญต่อความมั่นคงของชาติและความปลอดภัยของสาธารณะ</p>\n<p>ร่างกฎหมายดังกล่าวได้เปิดให้ประชาชนร่วมแสดงความคิดเห็นถึงวันที่ 7 กันยายน</p>\n<p>ที่มา : <a href=\"https://techcrunch.com/2023/08/07/chinas-draft-measures-demand-individual-consent-for-facial-recognition-use/\">TechCrunch</a>, <a href=\"https://www.reuters.com/technology/china-drafts-rules-using-facial-recognition-technology-2023-08-08/\">Reuters</a></p>\n<p><img src=\"https://www.blognone.com/sites/default/files/externals/b85ba6361f3162914672ef56363c8667.jpg\" alt /></p>\n</div></div></div><div><div>Topics: </div><div><div><a href=\"/topics/china\">China</a></div><div><a href=\"/topics/lawsuits\">Lawsuits</a></div><div><a href=\"/topics/facial-recognition\">Facial Recognition</a></div></div></div>","author":"ydk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"36095062ec5b470ef771570718634988ab2de46ad17710ba3b9a4694bf10b363","category":"Thai"}
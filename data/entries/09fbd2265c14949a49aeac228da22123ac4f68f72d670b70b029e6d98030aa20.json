{"title":"Kbank ชวนเปลี่ยน Technology Disruption ให้เป็นโอกาส พร้อมรับความเปลี่ยนแปลงใน 10 ปีข้างหน้า","link":"https://www.blognone.com/node/125265","date":1634196000000,"content":"<div><div><div><p>ก่อนโควิด-19 เรามักจะพูดถึงการเปลี่ยนแปลงทางเทคโนโลยีอยู่เสมอ คนในวงการเทคโนโลยี นักธุรกิจและผู้ประกอบการ ต่างอยากรู้อยากเห็นและคาดการณ์เทรนด์เทคโนโลยีไว้ล่วงหน้า 10 ปี 20 ปี เพื่อที่จะได้ตั้งรับและปรับตัวได้ทัน ในแง่การลงทุนก็เช่นกัน นักลงทุนมองหาเทรนด์ธุรกิจใหม่ๆ เพื่อบริหารความมั่งคั่ง และมีแนวโน้มที่จะลงทุนในเมกะเทรนด์ หรือเทรนด์ที่จะมามีส่วนสำคัญในธุรกิจกระแสหลักในอนาคตอันใกล้</p>\n<p>จนกระทั่งโควิด-19 ที่เร่งการเปลี่ยนแปลงที่ควรจะเกิดขึ้นภายใน 5 ปี 10 ปี ให้เกิดขึ้นได้ในระยะเวลา 2 ปี ได้เปลี่ยนมุมมองคนในวงการเทคโนโลยีและนักลงทุนไปอย่างสิ้นเชิง เราต้องจับตาดูความเลี่ยนแปลงที่เกิดขึ้นเร็วระดับรายไตรมาสหรือรายเดือนเท่านั้น เพราะความเปลี่ยนแปลงเกิดขึ้นในอัตราเร่งกว่าเดิมและถี่กว่าเดิม</p>\n<p>คุณกระทิง เรืองโรจน์ พูนผล ประธานกลุ่มกสิกร บิซิเนส-เทคโนโลยี กรุ๊ป (KTBG) คือหนึ่งในบุคคลที่ออกมาพูดเรื่องการเปลี่ยนแปลงทางเทคโนโลยีอยู่เสมอ คุณกระทิงพูดอยู่หลายครั้งว่า เทรนด์ที่เกิดขึ้นแล้วคือการเปลี่ยนแปลงที่จะเกิดขึ้นอย่างต่อเนื่องหรือ Continuous Disruption ดังนั้นทักษะที่จำเป็นในระยะยาวทั้งกับคนในวงการเทคโนโลยีและนักลงทุน คือเรียนรู้ที่จะอยู่กับความเปลี่ยนแปลงอยู่เสมอ</p>\n<p>ในงานสัมมนาออนไลน์ด้านเศรษฐกิจและการลงทุน THE WISDOM The Symbol Of Your Vision: The Future of Digital Disruption and Investment ที่ธนาคารกสิกรไทยจัดสัมมนาแบบ Exclusive ให้แก่กลุ่มลูกค้า WISDOM คุณกระทิงได้มาแชร์เทรนด์การเปลี่ยนแปลงที่จะเกิดขึ้น ซึ่งนอกจากเราต้องตั้งรับ Continuous Disruption แล้ว ยังมีเมกะเทรนด์ใหม่ๆ ที่น่าจะเกิดขึ้นใน 10-20 ปีมาแชร์ให้ฟังด้วย</p>\n<p><img src=\"https://www.blognone.com/sites/default/files/externals/bf132e02798e31dfe2a68edb98c4e8c9.png\" /></p>\n<h3>พัฒนาการการเปลี่ยนแปลงของโลกก่อนปี 2030</h3>\n<p>คุณกระทิงเริ่มต้นให้ฟังว่า โลก 10-20 ปีข้างหน้าไม่ใช่แค่เปลี่ยนแปลงธรรมดา แต่เป็นการเปลี่ยนแปลงอย่างมหาศาล มาพร้อมความท้าทายและโอกาส การจัดงาน THE WISDOM The Symbol Of Your Vision: The Future of Digital Disruption and Investment จึงมีเป้าหมายให้ลูกค้า WISDOM ได้รับแรงบันดาลใจดีๆ เพื่อวางแผนการลงทุน และมองเห็นอนาคตร่วมกันกับธนาคารกสิกรไทย</p>\n<p>ในหัวข้อการบรรยาย Turning Digital Disruption into Opportunity หรือการปรับมุมมองเรื่องการเปลี่ยนแปลงทางเทคโนโลยีให้เป็นโอกาสนั้น คุณกระทิง ได้พาผู้ฟังนั่งไทม์แมชชีนแชร์เมกะเทรนด์ในอีก 10 ปีข้างหน้าหรือช่วงปี 2030 ว่าจะมีเทรนด์ไหนที่น่าจับตามอง และธุรกิจควรปรับตัวอย่างไรบ้าง</p>\n<p><img src=\"https://www.blognone.com/sites/default/files/externals/e8c1e0b701fd7a4b853d5fc075cf6c00.jpeg\" /></p>\n<p>ช่วงปี 2016-2019 เคยคาดการณ์ไว้ว่าจะเกิดปรากฏการณ์ดิสรัปชันต่อกันแบบโดมิโน หรือการเปลี่ยนแปลงจากอุตสาหกรรมหนึ่งไปยังอีกอุตสาหกรรมหนึ่งนั้นไม่เป็นความจริงอีกต่อไป เพราะโควิด-19 มาเร่งการเปลี่ยนแปลงทุกอย่าง และจะกลายเป็นยุคของ Continuous Disruption อย่างที่ได้กล่าวไปแล้ว</p>\n<p>ปี 2024-2025 จะเกิดการหักศอกของการเปลี่ยนแปลง หลังจากนั้นการเปลี่ยนแปลงจะเกิดขึ้นอย่างก้าวกระโดดต่อเนื่องไปจนถึงปลายทศวรรษ ดังนั้นโลกในปี 2030 จะเป็นโลกเหนือจินตนาการของพวกเรา</p>\n<p>ก่อนโควิด-19 การท่องเที่ยวและสื่อ ถูกดิสรัปชันมากกว่าอุตสาหกรรมอื่น ส่วนการศึกษา อาหาร สุขภาพ คืออุตสาหกรรมยังไม่เจอการดิสรัปชันเข้มข้นเท่า</p>\n<p>แต่โควิด-19 ทำให้เกิดการดิสรัปชันพร้อมๆ กันในทุกอุตสาหกรรม จากเดิมการศึกษาและสุขภาพที่แทบไม่เจอดิสรัปชัน กลับต้องปรับตัวอย่างมหาศาลในยุคโควิด การรักษาทางการแพทย์ต้องเปลี่ยนมาเป็นการรักษาทางไกลหรือ Telemedicine เพื่อรักษาระยะห่างเรียกได้ว่า ทุกอุตสาหกรรมถูกปรับเปลี่ยนอย่างเท่าเทียม</p>\n<p>ในยุคโควิด-19 พบว่าจับจ่ายใช้สอยออนไลน์โตขึ้น 16% ต่อเดือน อุตสาหกรรมอาหารโตขึ้น 74% ส่วนอุตสาหกรรมอื่นๆ ที่ไม่ใช่อาหารหรือ Non-Food โตขึ้น 60%</p>\n<p>ปัจจัยทั้งหมดนี้ส่งผลให้บริการส่งอาหาร เดลิเวอรี อีคอมเมิร์ซโตขึ้นอย่างก้าวกระโดด ในปี 2020 จำนวนการจับจ่ายใช้สอยบนออนไลน์ในประเทศไทยโต 58% สิงคโปร์โตขึ้น 47% อินโดนีเซียโตขึ้น 15%</p>\n<p>โควิด-19 ยังเปลี่ยนพฤติกรรมผู้บริโภค ข้อมูลจากบริษัทวิจัยเรตติ้ง Nielsen และบริษัทที่ปรึกษาระดับโลก McKinsey มีการสำรวจความเห็นประชาชน พบว่าในประเทศจีนนั้น คนจีน 83% มองว่าการทำงานจากที่บ้านนั้นให้ประสิทธิภาพดี 81% มีการเรียนรู้ออนไลน์ทุกวัน คนอเมริกันที่ดูทีวีทุกวันเพิ่มขึ้นมา 30% และทำอาหารที่บ้านเพิ่มขึ้น 39%</p>\n<p>ทั้งหมดทั้งมวลนี้ ทำให้ระบบเศรษฐกิจของโลกเริ่มปรับเปลี่ยนจาก Lazy Economy หรือกลุ่มอุตสาหกรรมตอบโจทย์ความสะดวกสบาย กลายเป็น At Home Economy ที่ตอบโจทย์พฤติกรรมใหม่ที่คน Work-Play-Stay-Learn-Exercise at Home</p>\n<p><img src=\"https://www.blognone.com/sites/default/files/externals/865daee192541426ec1938b16df6952d.png\" /><br />\n​​ภาพจาก Unsplash โดย Mimi Thian</p>\n<p>มาเจาะที่เทคโนโลยีกันบ้าง ปัจจุบันเรามีเทคโนโลยีศักดิ์สิทธิ์สามอย่างคือ AI, Blockchain, Quantum Computing</p>\n<p>ในแง่ AI เราจะเห็นพัฒนาการจากการทำงานซ้ำๆ เป็นรูทีนแทนมนุษย์ได้ มาสู่การทำงานที่ไม่ใช่รูทีนแล้ว ยกตัวอย่างเทคโนโลยี NLP หรือ Natural Language Processing ที่ทำหน้าที่วิเคราะห์ข้อความและเสียง จะพัฒนาการมาเป็นการสร้างข้อความและเสียง และจะสามารถเข้าใจภาษาสีหน้าและการแสดงท่าทางของมนุษย์ และสิ่งที่เกิดขึ้นแล้วก็คือ AI Influencer อย่างน้องไอรีนและ Rozy ที่รับงานจริง สร้างรายได้จริง</p>\n<p>ดังนั้น แนวโน้มที่จะเกิดขึ้นคือ อุตสาหกรรมต่างๆ จะนำ AI ไปปรับใช้กับธุรกิจของตัวเองมากขึ้น และยิ่งเร็วกว่าเดิมเมื่อเกิดโควิด-19 ซึ่งก่อให้เกิดข้อมูลมหาศาลทั้งข้อมูลการจับจ่ายใช้สอยออนไลน์ ข้อมูลพฤติกรรมผู้บริโภค ทุกอย่างเป็นอาหารชั้นดีให้ AI ได้ทั้งสิ้น</p>\n<h3>เมกะเทรนด์มาแรงในโลกอนาคต ทางเลือกใหม่นักลงทุน</h3>\n<p>อุตสาหกรรมหนึ่งที่คุณกระทิงยกตัวอย่างว่าสามารถถูกดิสรัปชันได้เสมอคือตลาดอาหารที่ทำจากเนื้อสัตว์ มูลค่า 1.7 ล้านล้านดอลลาร์ เนื่องจากอาหารกลุ่มนี้ใช้น้ำ, พื้นที่ และการปล่อยก๊าซคาร์บอนไดออกไซด์สู่บรรยากาศมาก ดังนั้นเทรนด์ที่จะเข้ามาดิสรัปชันคือ อาหารที่ทำจากพืชหรือ Plant Based ที่ใช้น้ำ และพื้นที่รวมถึงการปล่อยก๊าซน้อยกว่าอย่างมีนัยสำคัญ</p>\n<p>ดังนั้นเราจึงเริ่มมองเห็นร้านอาหารทั้งเชนใหญ่ และรายย่อย เพิ่มทางเลือกอาหารจากพืชเข้ามาเป็นส่วนหนึ่งในร้าน เพราะลูกค้ามีความตระหนักเรื่อง Climate Change ข้อมูลจากบริษัท Data Bridge คาดการณ์ว่ามูลค่าตลาดอาหาร Plant Based จะโตได้ถึง 143 พันล้านดอลลาร์ภายในปี 2027<br />\n​​<img src=\"https://www.blognone.com/sites/default/files/externals/6fd82e3a67b8359cead4b0fdfd44a14e.png\" /><br />\nPhoto: Shutterstock</p>\n<p>อุตสาหกรรมรถยนต์ก็เช่นกัน เรามองเห็นเทรนด์รถ EV กันมาสักพักแล้ว มีการคาดการณ์ว่าอุตสาหกรรม EV จะมีมูลค่าเป็น 2.5 พันล้านดอลลาร์ภายในปี 2027 และโลกปี 2030-2040 ที่เราพอจะจินตนาการได้ในตอนนี้คือ เป็นโลกที่ขับเคลื่อนด้วยยานพาหนะ EV และรถยนต์ขับเคลื่อนด้วยตัวเอง</p>\n<p>ในอุตสาหกรรมรีเทลหรือค้าปลีกนั้น ถูกดิสรัปชันจากอีคอมเมิร์ซมาก่อนยุคโควิด-19 แต่คุณกระทิงยืนยันว่าร้านค้าออฟไลน์นั้น ยังจำเป็นกับชีวิตคน แต่ร้านค้าต้องปรับเปลี่ยนตัวเองใหม่ที่สามารถสร้าง Engagement กับคนได้ ยกตัวอย่างเช่นร้านขายเสื้อผ้าโยคะ เปิดพื้นที่ให้คนมาฝึกโยคะ ฝึกนั่งสมาธิ หรือร้านกาแฟที่เปิดพื้นที่ให้คนมาร่วมพูดคุยกัน เป็นอีกเทรนด์ที่ชื่อว่า Community is the New Retail ปรับเปลี่ยนตัวเองให้เข้าถึงลูกค้ามากขึ้น</p>\n<p>อนาคตยังมาพร้อมเทรนด์ธุรกิจใหม่ๆ อีกมาก ทั้งธุรกิจที่เกี่ยวข้องกับผู้สูงอายุ ซึ่งจะเป็นกลุ่มบุคคลที่พร้อมจ่ายและยอมจ่ายเพื่อสินค้าและบริการที่มาตอบโจทย์พฤติกรรมของตนเอง หรือ Silver Friendly นอกจากนี้ยังมีธุรกิจการศึกษาหรือ EdTech ที่คนหันมารีสกิลและเรียนรู้สิ่งใหม่เพื่อพัฒนาตัวเองให้ทันต่อความเปลี่ยนแปลงตลอดเวลา</p>\n<p>Asia Partner คาดการณ์ธุรกิจในเอเชียตะวันออกเฉียงใต้ไว้ว่าจะสามารถเข้าสู่ยุคทอง คาดว่าจะมีสตาร์ทอัพระดับยูนิคอร์นได้มากกว่า 20 เจ้าภายในปี 2029 เนื่องจากการปรับตัวเข้าสู่ดิจิทัลเริ่มอิ่มตัวและ Mature โดยเฉพาะในสิงคโปร์ เวียดนาม อินโดนีเซีย</p>\n<h3>เมกะเทรนด์ในโลกการเงินการลงทุน</h3>\n<p>ภาคการเงินถือเป็นอุตสาหกรรมที่ต้องปรับตัวเปลี่ยนแปลงมาตลอด ซึ่งในกระแสการเปลี่ยนแปลงยังมาพร้อมโอกาสและเทคโนโลยีใหม่ๆ อย่าง DeFi หรือ Decentralized Finance และ Blockchain ที่จะสร้างนวัตกรรมการเงินใหม่ และจะส่งผลกระทบต่อระบบการเงิน การธนาคารได้อย่างที่ยังจินตนาการได้ยาก เพราะเรายังอยู่ในจุดเริ่มต้นของการดิสรัปชันในเวฟที่สองของโลกการเงินเท่านั้น</p>\n<p>ในงานสัมมนายังมีวิทยากรผู้เชี่ยวชาญด้านการลงทุนอีกสามท่านมาเสวนาร่วมกันในหัวข้อ Unlocking a New Era of Investment คือ</p>\n<ul>\n<li>คุณชลเดช เขมะรัตนา ประธานเจ้าหน้าที่บริหาร กลุ่มโรโบเวลธ์ นายกสมาคมฟินเทคประเทศไทย</li>\n<li>คุณจิรายุส ทรัพย์ศรีโสภา ผู้ก่อตั้งและ Group CEO บริษัท บิทคับ แคปปิตอล กรุ๊ป โฮลดิ้งส์</li>\n<li>คุณกานต์นิธิ ทองธนากุล ประธานเจ้าหน้าที่ฝ่ายการลงทุน Merkle Capital ผู้ก่อตั้งเพจ Kim DeFi Daddy และ Bitcoin Addict Thailand</li>\n</ul>\n<p><img src=\"https://www.blognone.com/sites/default/files/externals/879c37585680b46b8ee4dc79f807e2f7.jpg\" /></p>\n<p>คุณชลเดช บอกว่า โควิด-19 เป็นยุคทองของธุรกิจเทคโนโลยี และอีกปรากฏการณ์ที่น่าสนใจคือ จำนวนนักลงทุนเพิ่มขึ้น เดือน ม.ค. ปี 2020 มีนักลงทุนหุ้นไทย 1.2 ล้านคน แต่ข้อมูลล่าสุดเดือน ส.ค. ปี 2021 เพิ่มขึ้นเป็น 2.0 ล้านคน</p>\n<p>โควิดทำให้หลายคนรู้ว่าการลงทุนเป็นเรื่องจำเป็น เงินในกระเป๋ามนุษย์เงินเดือน (ที่ยังได้เงินเดือนเต็ม) มีมากขึ้น ทำให้เขาเลือกที่จะเอาเงินมาลงทุน นอกจากนี้ยังมีข่าวสาร เพจ เว็บไซต์ช่วยให้นักลงทุนรายย่อยเข้ามามีส่วนร่วมในการลงทุน</p>\n<p>ด้านการลงทุนในเทรนด์ใหม่อย่างบิทคอยน์และ DeFi นั้น คุณกานต์นิธิ ระบุว่า ธรรมชาติของการลงทุนต้องพึ่งพาตัวกลางให้บริหารสินทรัพย์เราได้ดี แต่ DeFi มาช่วยแก้ไขเรื่องความเชื่อใจกันระหว่างนักลงทุนและตัวกลางโดยอาศัย Blockchain เป็นตัวขับเคลื่อน หรือสามารถสรุปได้ง่ายๆ ว่า DeFi เป็นการจำลองระบบการเงินที่เราคุ้นเคยมาอยู่บน Blockchain นั่นเอง</p>\n<p>การตระหนักถึงความเสี่ยงเป็นเรื่องสำคัญ การลงทุนมีความเสี่ยง จึงต้องเลือกแพลตฟอร์มที่ให้บริการลงทุน  DeFi ดีๆ ต้องตรวจสอบผู้ให้บริการแพลตฟอร์มว่าเป็นใคร เปิดแพลตฟอร์มมาเป็นระยะเวลาเท่าไร หรือสมมติว่าเป็นธนาคารกสิกรไทยมาเปิดแพลตฟอร์ม ก็ถือว่าน่าเชื่อถือ เป็นธนาคารที่ให้บริการจริง มีตัวตน</p>\n<p><img src=\"https://www.blognone.com/sites/default/files/externals/e22b5f48980916ee2a5ffe8b95482764.png\" /><br />\nบริษัท คิวบิกซ์ (Kubix) ให้บริการระบบเสนอขายโทเคนดิจิทัลผ่านบล็อกเชน ก่อตั้งโดย KBTG</p>\n<p>ด้านการลงทุนที่มาแรงอย่างบิทคอยน์ คุณจิรายุสระบุว่า คนเริ่มเข้าใจกันมากขึ้นว่า Crypto Currency เป็น Internet Protocol ไม่ใช่อากาศ ปัจจุบันมีลูกค้าบนบิทคับ ล้านบัญชี นอกจากนักลงทุนแล้วยังมีบริษัทมาเปิดบัญชีกับเรามากขึ้นเพื่ออยากมาอยากให้ Crypto Currency มาเป็นอีกสินทรัพย์ของบริษัท แต่การเข้าสู่โลก Crypto Currency นั้น คุณจิรายุส แนะนำว่าควรศึกษาและทำความเข้าใจอย่างถ่องแท้เสียก่อน เริ่มทำให้เป็นแล้วค่อยเพิ่มจำนวน</p>\n<h3>สรุป</h3>\n<p>ถือเป็นงานสัมมนาที่เข้มข้น และอัดแน่นด้วยเนื้อหาที่มีประโยชน์ต่อกลุ่มลูกค้า WISDOM ของธนาคารกสิกรไทยและคนทั่วไปที่อยากรู้อยากเห็นโลกอนาคตว่าจะเดินไปในทิศทางไหน ธุรกิจและคนทำงานต้องปรับตัวอย่างไรบ้าง</p>\n<p>ซึ่งคุณกระทิงทิ้งท้ายในงานสัมมนาไว้อย่างน่าสนใจว่า ธุรกิจตอนนี้มีทางเลือกแค่สองทาง คือ Innovate or Die ที่สามารถเริ่มต้นได้ด้วยการสร้าง Empathy ทั้งกับลูกค้าและกับพนักงาน ฟัง เรียนรู้ และการทำงานร่วมกันให้เกิดขึ้นในองค์กร</p>\n<p>วิกฤตโควิด-19 ส่งผลกระทบต่อทุกคน เป็นวิกฤตแห่งศตวรรษ ดังนั้นองค์กรที่สามารถผ่านพ้นวิกฤตนี้ไปได้ถือเป็น Team of the Century ที่พร้อมรับมือการเปลี่ยนแปลงแบบ Continuous Disruption ที่จะเกิดขึ้นอย่างต่อเนื่องในอีก 10-20 ปีข้างหน้า</p>\n</div></div></div><div><div>Topics: </div><div><div><a href=\"/topics/kbtg\">KBTG</a></div><div><a href=\"/topics/kasikorn-bank\">Kasikorn Bank</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/invesment\">Invesment</a></div><div><a href=\"/topics/advertorial\">Advertorial</a></div></div></div>","author":"sponsored","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"09fbd2265c14949a49aeac228da22123ac4f68f72d670b70b029e6d98030aa20","category":"Thai"}
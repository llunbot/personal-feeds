{"title":"กูเกิลประกาศปกป้องผู้ใช้ AI สร้างคอนเทนต์จากการฟ้องลิขสิทธิ์ ครอบคลุมถึงการฟ้องฐานเอาข้อมูลไปใช้ฝึก","link":"https://www.blognone.com/node/136218","date":1697173891000,"content":"<div><div><div><p>กูเกิลประกาศปรับข้อตกลงการใช้งานโดยเพิ่มความคุ้มครองผู้ใช้จากการถูกฟ้องร้อง โดยครอบคลุมสองกรณี คือ การถูกฟ้องว่านำข้อมูลไปใช้ฝึกปัญญาประดิษฐ์, และการถูกฟ้องว่าเอาท์พุตจากโมเดลนั้นไปละเมิดลิขสิทธิ์งานอื่น</p>\n<p>ในกรณีการฟ้องฐานใช้ข้อมูลไปฝึกนั้นครอบคลุมโมเดลของกูเกิลเอง ที่หลายครั้งมีการฟ้องว่าผู้สร้างปัญญาประดิษฐ์ LLM ไปฝึกโดยไม่ได้รับอนุญาต แต่บางครั้งผู้ฟ้องอาจจะไปฟ้องผู้ใช้โมเดลแทน กรณีแบบนี้กูเกิลจะเข้ามารับผิดชอบค่าเสียหายแทน</p>\n<p>กรณีที่สองคือการสร้างเอาท์พุต กูเกิลมองว่าเจ้าของงานคือลูกค้าผู้เขียนพรอมพ์ลงไปยังปัญญาประดิษฐ์ หากงานที่เกิดขึ้นไปละเมิดลิขสิทธิ์คนอื่นกูเกิลก็จะเข้ามารับผิดชอบแทนเช่นกัน แต่มีเงื่อนไขว่าพรอมพ์นั้นต้องไม่ได้สร้างขึ้นโดยจงใจให้ไปละเมิดงานผู้อื่น</p>\n<p>แนวทางปกป้องผู้ใช้เพื่อสร้างความมั่นใจครั้งนี้เป็นแนวทางเดียวกับที่<a href=\"https://www.blognone.com/node/135669\">ไมโครซอฟท์ประกาศเมื่อเดือนกันยายนที่ผ่านมา</a></p>\n<p>ที่มา - <a href=\"https://cloud.google.com/blog/products/ai-machine-learning/protecting-customers-with-generative-ai-indemnification\">Google Cloud Blog</a></p>\n<p><img src=\"https://www.blognone.com/sites/default/files/externals/1a5a57a8b33fdbd7fcaf08a9c0a1a052.png\" alt /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/llm\">LLM</a></div><div><a href=\"/topics/copyright\">Copyright</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"33bcabab984bee3a66a49ce767075e0d532c14ac09989a6a2342cb4931818824","category":"Thai"}
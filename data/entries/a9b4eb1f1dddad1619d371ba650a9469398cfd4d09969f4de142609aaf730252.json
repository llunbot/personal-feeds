{"title":"YouTube ประกาศแบนเนื้อหาที่นำเสนอข้อมูลทางการแพทย์แบบผิด ๆ","link":"https://www.blognone.com/node/135324","date":1692263033000,"content":"<div><div><div><p>หลังวีดีโอที่นำเสนอข้อมูลทางการแพทย์แบบผิด ๆ มีจำนวนเพิ่มขึ้นอย่างต่อเนื่องโดยเฉพาะช่วง COVID YouTube จึงประกาศปรับปรุงนโยบายด้านสุขภาพ แบนเนื้อหาเกี่ยวกับสภาวะสุขภาพ การรักษา และสารต่าง ๆ ที่ขัดแย้งกับข้อมูลจากหน่วยงานด้านสุขภาพในท้องถิ่นหรือองค์การอนามัยโลก (WHO)</p>\n<p>ภายใต้นโยบายนี้ YouTube จะพิจารณาเนื้อหาจากแนวทางการรักษาของหน่วยงานด้านสุขภาพทั่วโลก และประเมินว่า ข้อมูลดังกล่าวมีความเสี่ยงด้านสาธารณสุขสูงหรือไม่, ขัดแย้งกับข้อมูลที่ถูกต้องเผยแพร่อยู่แล้วหรือไม่ รวมถึงแนวโน้มที่จะเป็นข้อมูลปลอมข้อมูลเท็จมากน้อยแค่ไหนโดย YouTube จะจำแนกเนื้อหาที่ให้ข้อมูลทางการแพทย์ที่ไม่ถูกต้องออกเป็น 3 หมวดหมู่ ได้แก่</p>\n<ul>\n<li><strong>เนื้อหาที่ให้ข้อมูลเรื่องการป้องกันที่ไม่ถูกต้อง</strong><br />\nคือ เนื้อหาที่ให้ข้อมูลเกี่ยวกับการป้องกัน การแพร่กระจายของโรค รวมถึงประสิทธิภาพและความปลอดภัยของวัคซีน ที่ขัดแย้งกับแนวทางการรักษาของหน่วยงานด้านสุขภาพ เช่น เนื้อหาที่ให้ส่งเสริมให้ใช้สารอันตรายเพื่อป้องกันโรค</li>\n<li><strong>เนื้อหาที่ให้ข้อมูลเรื่องการรักษาที่ไม่ถูกต้อง</strong><br />\nคือ เนื้อหาเกี่ยวกับการรักษาสภาวะสุขภาพ ที่ขัดแย้งกับแนวทางการรักษาของหน่วยงานด้านสุขภาพ  รวมถึงเนื้อหาที่ส่งเสริมการใช้สาร หรือการกระทำที่เป็นอันตราย อย่าง เนื้อหาที่สนับสนุนให้เข้ารับการรักษาที่ไม่มีการรับรองแทนการไปพบแพทย์ เช่น<br />\nเนื้อหาที่แนะนำการรักษาโรคมะเร็งด้วยสารซีเซียมคลอไรด์</li>\n<li><strong>เนื้อหาที่ปฏิเสธต่อข้อมูลจริง</strong><br />\nเช่น เนื้อหาที่โต้แย้งการมีอยู่ของสภาวะสุขภาพต่าง ๆ เช่น เนื้อหาที่ปฏิเสธจำนวนผู้เสียชีวิตจาก COVID-19</li>\n</ul>\n<p>นอกจากนี้ YouTube ยังเริ่มทยอยแบนเนื้อหาที่ไม่ถูกต้องเกี่ยวกับการรักษาโรคมะเร็งแล้ว เช่น วิดีโอที่อ้างว่า กระเทียมสามารถรักษาโรคมะเร็งได้ หรือ การกินวิตามินซีสามารถแทนการฉายรังสี</p>\n<p>ที่มา : <a href=\"https://blog.youtube/inside-youtube/a-long-term-vision-for-medical-misinformation-policies/\">YouTube</a></p>\n<p><img src=\"https://www.blognone.com/sites/default/files/externals/007282f723c793f659c64cefa7754b8c.jpg\" alt /></p>\n</div></div></div><div><div>Topics: </div><div><div><a href=\"/topics/youtube\">YouTube</a></div><div><a href=\"/topics/medical\">Medical</a></div></div></div>","author":"ydk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a9b4eb1f1dddad1619d371ba650a9469398cfd4d09969f4de142609aaf730252","category":"Thai"}
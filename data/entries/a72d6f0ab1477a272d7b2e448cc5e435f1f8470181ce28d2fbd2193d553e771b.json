{"title":"Sega ประกาศซื้อกิจการ Rovio เจ้าของเกม Angry Birds อย่างเป็นทางการแล้ว มูลค่าดีล 2.66 หมื่นล้านบาท","link":"https://www.blognone.com/node/133454","date":1681739679000,"content":"<div><div><div><p>Sega รายงานว่าที่ประชุมบอร์ดบริหาร มีมติให้ทำคำสั่งเสนอซื้อหุ้นทั้งหมดของ Rovio Entertainment บริษัทเกมและสื่อบันเทิงจากฟินแลนด์ เจ้าของแฟรนไชส์ Angry Birds โดยการยื่นข้อเสนอนี้ได้มีการคุยและทำข้อตกลงเบื้องต้นแล้ว ผ่านบริษัทแม่ของ Sega คือ Sega Sammy ตามที่<a href=\"https://www.blognone.com/node/133433\">มีข่าวลือก่อนหน้านี้</a></p>\n<p>เนื่องจาก Rovio เป็นบริษัทในตลาดหุ้นฟินแลนด์ Sega จะทำคำสั่งซื้อหุ้นทั้งหมดที่ราคา 9.25 ยูโรต่อหุ้น คิดเป็นมูลค่ากิจการรวม 706 ล้านยูโร หรือประมาณ 2.66 หมื่นล้านบาท น้อยกว่าตัวเลขที่รายงานมาก่อนหน้านี้ที่ประมาณ 1 พันล้านดอลลาร์ ทั้งนี้คาดว่าดีลทั้งหมดจะแล้วเสร็จภายในไตรมาสที่ 2 ปี 2023</p>\n<p>Sega ให้เหตุผลของดีลดังกล่าว โดยมองว่าตลาดเกมมือถือยังมีการเติบโตที่รวดเร็ว และเพื่อให้บริษัทมีความแข็งแกร่งในธุรกิจส่วนนี้จึงตัดสินใจซื้อ Rovio อีกทั้งแฟรนไชส์ Angry Birds ก็มีฐานแฟนทั่วโลก ซึ่ง Sega ก็มี Sonic the Hedgehog เป็นสัญลักษณ์อยู่เช่นกัน จึงสามารถนำมาต่อยอดแบรนด์ได้ทิศทางที่คล้ายกัน</p>\n<p>ที่มา: <a href=\"https://www.businesswire.com/news/home/20230416005097/en/\">Sega</a></p>\n<p><img alt=\"No Description\" src=\"https://www.blognone.com/sites/default/files/externals/e77617c1e4dd191d44b54a686d443d32.png\" /></p>\n</div></div></div><div><div>Topics: </div><div><div><a href=\"/topics/sega\">Sega</a></div><div><a href=\"/topics/mobile-games\">Mobile Games</a></div><div><a href=\"/topics/rovio\">Rovio</a></div><div><a href=\"/topics/angry-birds\">Angry Birds</a></div><div><a href=\"/topics/acquisition\">Acquisition</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a72d6f0ab1477a272d7b2e448cc5e435f1f8470181ce28d2fbd2193d553e771b","category":"Thai"}
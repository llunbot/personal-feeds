{"title":"ผู้ว่าการรัฐแคลิฟอร์เนียคว่ำกฎหมายควบคุม AI SB-1047 หลังนักวิชาการออกเสียงค้าน","link":"https://www.blognone.com/node/142287","date":1727691794000,"content":"<div><div><div><p>Gavin Newsom ผู้ว่าการรัฐแคลิฟอร์เนียใช้สิทธิวีโต้กฎหมาย SB-1047 ที่ออกมาเพื่อควบคุมปัญญาประดิษฐ์ขนาดใหญ่ที่ฝึกด้วยต้นทุนเกิน 100 ล้านดอลลาร์สหรัฐฯ หลังจากนักวิชาการออกมาคัดค้าน เช่น Andrew Ng และ Fei Fei Li</p>\n<p>Newsom ยอมรับว่ากฎหมายนี้ร่างขึ้นมาด้วยความตั้งใจดี แต่ให้เหตุผลที่วีโต้ว่ากฎหมายไม่ได้จำกัดที่การใช้งานว่าโมเดลปัญญาประดิษฐ์ถูกใช้งานในสภาพแวดล้อมเสี่ยงสูงหรือไม่จึงค่อยควบคุม แต่กลับควบคุมไปทั้งหมด</p>\n<p>SB-1047 นั้นเพิ่มความรับผิดชอบของผู้พัฒนาโมเดลปัญญาประดิษฐ์ ที่หากนำไปใช้กับซอฟต์แวร์อื่นแล้วมีโอกาสสร้างความเสียหายเกิน 500 ล้านดอลลาร์สหรัฐฯ โดยผู้พัฒนาต้องมีกระบวนการตรวจสอบความปลอดภัย แนวทางเช่นนี้ทำให้ <a href=\"https://www.blognone.com/node/140941\">Andrew Ng ออกมาแสดงความไม่เห็นด้วย เทียบกับเทคโนโลยีพื้นฐานอื่นๆ</a> ที่อาจจะมีการใช้งานในอุตสาหกรรมปกติไปจนถึงการสร้างอาวุธสงคราม แต่ขณะเดียวกันก็มีบริษัทเทคโนโลยีออกมาแสดงความเห็นด้วยกับกฎหมายนี้ เช่น <a href=\"https://www.blognone.com/node/141652\">Elon Musk</a> และ <a href=\"https://www.blognone.com/node/141605\">Dario Amodei ซีอีโอ Anthropic</a></p>\n<p>แม้จะตีตกกฎหมาย SB-1047 แต่ Newsom ก็พยายามบอกว่ามีกฎหมายควบคุมการใช้งานปัญญาประดิษฐ์อื่นๆ ที่เขาสนับสนุน เช่น การควบคุมการสร้างภาพโป๊ด้วย deepfake, หรือการบังคับแสดงข้อมูลว่าภาพสร้างด้วย AI</p>\n<p>ที่มา - <a href=\"https://www.gov.ca.gov/2024/09/29/governor-newsom-announces-new-initiatives-to-advance-safe-and-responsible-ai-protect-californians/\">Gov.ca</a></p>\n<p><img alt=\"No Description\" src=\"https://www.blognone.com/sites/default/files/externals/9ce87dc6888e872226d147335ff79f4f.jpeg\" /></p>\n<p>ภาพประกอบสร้างจากปัญญาประดิษฐ์</p>\n</div></div></div><div><div>Topics: </div><div><div><a href=\"/topics/california\">California</a></div><div><a href=\"/topics/law\">Law</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"667464abf4830cee1187ccfcf25aacd503f3a1162fad0aac7ac19ccb5a658f5c","category":"Thai"}
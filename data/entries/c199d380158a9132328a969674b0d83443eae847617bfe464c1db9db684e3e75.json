{"title":"แอพจดบันทึก Journal ออกอัพเดต, รองรับ haptic บน Surface Slim Pen 2 จำลองความต่างระหว่างการเขียนด้วยปากกา/ดินสอได้","link":"https://www.blognone.com/node/125312","date":1634476729000,"content":"<div><div><div><p><a href=\"https://www.blognone.com/node/123000\">Journal แอพจดบันทึกภายใต้โครงการ Microsoft Garage ที่ออกแบบมาเพื่อผู้ที่ชื่นชอบจดโน้ต/สเก็ตช์ไอเดียด้วยการขีดเขียน</a> ออกอัพเดตใหม่เพื่อรองรับความสามารถจำลองความรู้สึกเสมือนการเขียนลงบนกระดาษจริงผ่านระบบสั่น (haptic feedback ที่ไมโครซอฟท์เรียกว่า tactile signals) ของ Surface Slim Pen 2 ปากการุ่นใหม่ของอุปกรณ์ตระกูล Surface</p>\n<p>ที่น่าสนใจคือการรองรับ haptic นั้นสามารถจำลองความต่างของเครื่องเขียนบนแอพได้ด้วย การเลือกใช้ ปากกา, ปากกาไฮไลท์, ดินสอและยางลบบนแอพ Journal จะให้แรงสั่นที่ต่างกัน ทำให้การสลับเครื่องเขียนบน Journal ให้ความรู้สึกเหมือนเปลี่ยนเครื่องเขียนที่ใช้เป็นปากกาหรือดินสอจริงๆ</p>\n<p><img src=\"https://www.blognone.com/sites/default/files/externals/a868dde3496ee88e17f8deba9e4ab20b.jpg\" /></p>\n<p>Journal ยังได้นำ haptic มาใช้กับฟีเจอร์เด่นของแอพอย่างสั่งงานผ่าน gesture (เช่นการวาดวงกลมล้อมรอบข้อความเพื่อสั่งเลือก) โดยปากกาจะตอบสนองด้วยการสั่นเป็นสัญญาณให้ผู้ใช้รู้ตัวเมื่อสั่งงานแบบวาด gesture สำเร็จอีกด้วย</p>\n<p>ไม่เพียงแค่นั้นเมื่อเดือนที่แล้วไมโครซอฟท์ยังได้ปรับปรุงแอพ Journal อีกหลายรายการพอสรุปได้ดังนี้</p>\n<ul>\n<li>แยกแยะระหว่างการวาดวงกลมเพื่อเน้นหัวข้อและการวาดเพื่อเลือกข้อความได้ดีขึ้น</li>\n<li>เพิ่มกระดาษเขียนโน้ตดนตรี</li>\n</ul>\n<p><img src=\"https://www.blognone.com/sites/default/files/externals/6b7830d460e22f215f068cc6db248818.png\" /></p>\n<ul>\n<li>กดคีย์ CTRL + แตะหน้าจอ เพื่อเลือกข้อความทีละหลายข้อความได้แล้ว</li>\n<li>รองรับการนำเข้าไฟล์ PDF ที่ใส่รหัสผ่าน</li>\n<li>เพิ่มภาษาที่ AI รองรับเพื่อช่วยให้ตรวจจับการเขียนในภาษานั้นได้แม่นยำขึ้น (ยังไม่มีภาษาไทย)</li>\n<li>เพิ่มตัวเลือกให้ Journal จำการปรับแต่งปากกาที่ใช้ครั้งล่าสุด Settings &gt; Pen Options &gt; Remember Pen State</li>\n</ul>\n<p>ท่านใดสนใจดาวน์โหลดแอพ Journal ได้ที่ <a href=\"https://www.microsoft.com/en-us/p/journal-a-microsoft-garage-project/9n318r854rhh\">Microsoft Store</a> ครับ</p>\n<p>หมายเหตุ: haptic สามารถใช้งานได้กับเฉพาะอุปกรณ์ที่รองรับซึ่งในตอนนี้คือ Surface Pro 8 และ Surface Laptop Studio เท่านั้น</p>\n<p>ที่มา - Microsoft Garage blog (<a href=\"https://www.microsoft.com/en-us/garage/blog/2021/09/journal-a-garage-project-adds-tactile-signal-support-for-a-more-natural-and-intuitive-writing-experience/\">Haptic update</a>, <a href=\"https://www.microsoft.com/en-us/garage/blog/2021/09/garage-project-journal-makes-your-ink-more-powerful-with-improved-lasso-multi-select-support-for-different-languages-and-more/\">September update</a>)</p>\n</div></div></div><div><div>Topics: </div><div><div><a href=\"/topics/mobile-app\">Mobile App</a></div><div><a href=\"/topics/microsoft-garage\">Microsoft Garage</a></div><div><a href=\"/topics/microsoft\">Microsoft</a></div></div></div>","author":"Job_The_Gamer","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c199d380158a9132328a969674b0d83443eae847617bfe464c1db9db684e3e75","category":"Thai"}
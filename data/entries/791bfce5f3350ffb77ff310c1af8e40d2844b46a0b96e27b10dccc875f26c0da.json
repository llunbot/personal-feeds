{"title":"Dropbox ประกาศปลดพนักงาน 500 คน ทั่วโลก เพื่อเปลี่ยนผ่านองค์กรสู่ยุค AI","link":"https://www.blognone.com/node/133593","date":1682641320000,"content":"<div><div><div><p>Dropbox ประกาศปลดพนักงานทั่วโลกเป็นจำนวน 500 คน คิดเป็น 16% ของจำนวนของพนักงานทั้งหมด ประเด็นที่น่าสนใจคือซีอีโอ Drew Houston ส่งอีเมลแจ้งข่าวนี้ยังพนักงานบอกว่าสาเหตุของการลดจำนวนพนักงานเป็นเพราะ \"เรากำลังเข้าสู่ยุค AI\"</p>\n<p>Houston บอกว่า Dropbox มีธุรกิจเดิมที่ค่อนข้างทรงตัวและทำกำไรได้ แต่การเติบโตชะลอลง รวมทั้งมีสัญญาณว่าบางธุรกิจ-บริการอาจมีผลประกอบการติดลบในอนาคต เขามองว่าตอนนี้ยุคของ AI มาถึงแล้วจริง ๆ เป็นโอกาสมากมายซึ่ง Dropbox ก็เริ่มพัฒนาผลิตภัณฑ์มารองรับตามแผนงานที่ประกาศเมื่อต้นปี รวมถึงต้องปรับตัวเข้ากับสถานการณ์นี้อย่างรวดเร็วเร่งด่วนมากขึ้น เพราะคู่แข่งก็เห็นโอกาสนี้เหมือนกัน</p>\n<p>เขาบอกว่าความจริงที่ลำบากใจ (Hard Truth) ก็คือการย้ายมาโฟกัสที่ผลิตภัณฑ์ AI มากขึ้น ไม่สามารถทำได้เพียงปรับตำแหน่งพนักงานจากที่เดิมมาที่ใหม่ เพราะการเติบโตด้วย AI ต้องใช้ชุดสกิลเซตที่แตกต่างกัน ทางเลือกของ Dropbox คือลดพนักงานในผลิตภัณฑ์เดิมที่เห็นโอกาสทางธุรกิจลง เพื่อให้มีเงินมาลงทุนกับผลิตภัณฑ์ใหม่สำหรับอนาคตมากขึ้น</p>\n<p>Dropbox ยังประกาศปรับโครงสร้างองค์กร โดยรวมธุรกิจหลัก (Core) และธุรกิจ Document Workflows เข้าด้วยกัน เพื่อรองรับการเปลี่ยนแปลงในอนาคต Houston ยืนยันว่า Dropbox ตอนนี้อยู่ในแถวหน้าของการเปลี่ยนสู่ยุค AI แบบเดียวกับที่บริษัททำได้ในยุคเปลี่ยนผ่านมาเป็นสมาร์ทโฟน และจัดการเอกสารบนคลาวด์ จากนี้คือการนำเทคโนโลยี AI มารองรับโอกาสใหม่ ๆ ในอนาคต</p>\n<p>ที่มา: <a href=\"https://blog.dropbox.com/topics/company/a-message-from-drew\">Dropbox</a></p>\n<p><img alt=\"No Description\" src=\"https://www.blognone.com/sites/default/files/externals/67cb0af58799dd53182471e83916cd30.jpg\" /></p>\n</div></div></div><div><div>Topics: </div><div><div><a href=\"/topics/dropbox\">Dropbox</a></div><div><a href=\"/topics/layoff\">Layoff</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"791bfce5f3350ffb77ff310c1af8e40d2844b46a0b96e27b10dccc875f26c0da","category":"Thai"}
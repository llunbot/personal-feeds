{"title":"สภาสหรัฐฯ เตรียมพิจารณาออกคำสั่งให้แยก TikTok ออกจาก ByteDance สัปดาห์นี้","link":"https://www.blognone.com/node/138621","date":1710121014000,"content":"<div><div><div><p>สัปดาห์นี้มีประเด็นสำคัญในฝั่งสหรัฐ ซึ่งเริ่มจากคณะกรรมการพลังงานและการค้าสหรัฐ ได้ลงมติผ่านร่างกฎหมายให้แยก TikTok ออกจากบริษัทแม่ ByteDance ของจีน ซึ่งที่ผ่านมา TikTok ยืนยันมาตลอดว่าไม่มีการส่งข้อมูลผู้ใช้งานให้รัฐบาลจีน</p>\n<p>ร่างกฎหมายนี้จะเข้าสู่การพิจารณาของสภาผู้แทนฯ ในวันพุธ ถ้าหากมีมติรับรองก็จะส่งต่อไปยังวุฒิสภาในลำดับถัดไป ขณะที่ประธานาธิบดี Joe Biden ก็ให้สัมภาษณ์ว่าเขาจะลงนามรับรองกฎหมายนี้ถ้าหากผ่านการพิจารณาของรัฐสภา มีผลให้ TikTok ต้องแยกบริษัทออกมาจาก ByteDance โดยไม่มีบริษัทจากจีนถือหุ้นอยู่ ภายในเวลาประมาณ 5 เดือน หากไม่สามารถปฏิบัติได้ TikTok ก็จะถูกระงับให้บริการในสหรัฐอเมริกา</p>\n<p>ในตอนแรกที่มีข่าวการผ่านร่างกฎหมายนี้ TikTok ใช้วิธีส่งข้อความเตือนไปยังผู้ใช้งานในอเมริกา โดยบอกว่าหากไม่เห็นด้วยกับกฎหมายดังกล่าวให้ร้องเรียนไปยังสมาชิกสภาฯ ซึ่งก็มีผู้ใช้งานจำนวนมากโทรไปร้องเรียน เนื่องจากกระทบกับรายได้และผลประโยชน์ของกลุ่มครีเอเตอร์จำนวนมาก ทั้งนี้ TikTok มีผู้ใช้งานในอเมริกาประมาณ 170 ล้านคน</p>\n<p>ข้อมูลล่าสุดเผยว่า Bobby Kotick อดีตซีอีโอ Activision ได้เริ่มเจรจากับ Zhang Yiming ประธาน ByteDance ถึงการขายธุรกิจ TikTok หากกฎหมายนี้ผ่านการรับรองจริง ราคาที่เสนอยังไม่มีข้อสรุป และเขามองหาพาร์ตเนอร์ในดีลนี้ซึ่งรวมทั้ง Sam Altman ซีอีโอ OpenAI ที่ต้องการให้ช่วยรันโมเดล AI บน TikTok ที่อาจมีเจ้าของใหม่</p>\n<p>อย่างไรก็ตามท่าทีของสมาชิกวุฒิสภาหลายคนไม่เห็นด้วยกับการออกกฎหมายแยกบริษัทดังกล่าว ขณะที่อดีตประธานาธิบดี Donald Trump ที่เป็น<a href=\"https://www.blognone.com/node/117755\">คนเสนอ</a>สั่งแบน TikTok เมื่อปี 2020 เอง ก็โพสต์ข้อความในแพลตฟอร์ม Truth Social ว่าคำสั่งนี้จะเป็นประโยชน์กับ Facebook</p>\n<p>ปัจจุบัน TikTok ในสหรัฐอเมริกามีการ<a href=\"https://www.blognone.com/node/129036\">เก็บข้อมูลทั้งหมดไว้ที่ศูนย์ข้อมูลของ Oracle</a> เพื่อให้เป็นไปตามข้อกำหนดที่ออกมาในปี 2020</p>\n<p>ที่มา: <a href=\"https://www.wsj.com/tech/why-the-new-effort-to-ban-tiktok-caught-fire-with-lawmakers-7cd3f980\">The Wall Street Journal</a></p>\n<p><img src=\"https://www.blognone.com/sites/default/files/externals/64779cc7682cc86ec682618c37dc25df.png\" /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/usa\">USA</a></div><div><a href=\"/topics/bytedance\">ByteDance</a></div><div><a href=\"/topics/joe-biden\">Joe Biden</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"24aa6cfc7758369b4ba8bd4df963af4aca9f117b2f127bcbef165c73d3232f27","category":"Thai"}
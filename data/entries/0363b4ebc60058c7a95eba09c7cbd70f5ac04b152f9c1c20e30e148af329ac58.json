{"title":"ผู้กำกับร่วม Visions of Mana ตั้งสตูดิโอเกมใหม่ Studio Sasanqua หลังออกจาก NetEase","link":"https://www.blognone.com/node/145138","date":1741352896000,"content":"<div><div><div><p>Kenji Ozawai ผู้กำกับร่วมของเกม <a href=\"https://www.blognone.com/node/137159\">Visions of Mana</a> ซึ่งพัฒนาโดยสตูดิโอ Ouka Studios ในเครือ NetEase (Square Enix เป็นเจ้าของแฟรนไชส์และเป็นผู้จัดจำหน่าย) ประกาศตั้งสตูดิโอใหม่ของตัวเองชื่อ <a href=\"https://studiosasanqua.com/\">Studio Sasanqua</a> หลังจาก <a href=\"https://www.blognone.com/node/141739\">Ouka Studios โดน NetEase สั่งปิดไปเมื่อปี 2024</a> <a href=\"https://www.blognone.com/node/144864\">ซึ่งเป็นส่วนหนึ่งของการถอนตัวกลับจีนของ NetEase</a></p>\n<p>Ozawa บอกว่าเขาเปิดสตูดิโอของตัวเองขึ้นมา เพื่อที่ฝ่ายบริหารจะได้รับผิดชอบกับผลลัพธ์ธุรกิจโดยตรง ไม่ใช่โยนความรับผิดชอบไปให้ทีมพัฒนา เขาบอกว่าในชีวิตคนทำเกมเคยผ่านสถานการณ์แบบนี้มาหลายครั้ง ที่ฝ่ายบริหารอนุมัติโครงการ ให้เงินมาทำเกม แต่เมื่อโครงการไม่ประสบความสำเร็จตามที่หวัง ทีมพัฒนาเกมกลับถูกปลดออก ในขณะที่ฝ่ายบริหารอยู่สบายเหมือนเดิม การตั้งสตูดิโอของเขานั้นเตรียมใจมาแล้วว่าเขาจะแบกความรับผิดชอบทั้งในฐานะฝ่ายบริหารและทีมพัฒนาเอง</p>\n<p>ตอนนี้ยังไม่ชัดเจนว่าเกมแรกของ Studio Sasanqua คือเกมอะไร แต่ Ozawa บอกว่าจะเป็นเกมขนาดเล็กๆ ที่สร้างบน Unreal Engine ก่อน แล้วค่อยขยับขยายไปยังเกมพีซีและคอนโซลที่มีขนาดใหญ่ขึ้นต่อไป</p>\n<p>Ryosuke Yoshida ผู้กำกับร่วมอีกคนของ Visions of Mana นั้นประกาศไว้เมื่อปลายปี 2024 ว่าจะเข้าทำงานกับ Square Enix โดยก่อนเขามาร่วมทีม Ouka Studios เขาเคยทำงานกับค่ายใหญ่อย่าง Capcom มาก่อน</p>\n<p>ที่มา - <a href=\"https://www.videogameschronicle.com/news/visions-of-mana-co-director-launches-studio-to-protect-creators/\">VGC</a></p>\n<blockquote><p>スタジオサザンカという会社をはじめます。冬に咲く花の名前にしました。ゲームは作りがいがあって、だからこそめちゃくちゃ大変で。ゲームはやっぱり商品で、だからこそやらないといけないことがある。そのどっちにも向き合う場所にしようと思います。Web:<a href=\"https://t.co/sNVjCjlTKu\">https://t.co/sNVjCjlTKu</a>Annoucement…</p>\n<p>— Kenji Ozawa/STUDIO SASANQUA Inc. (@KenjitheEMO) <a href=\"https://twitter.com/KenjitheEMO/status/1896397125627625779?ref_src=twsrc%5Etfw\">March 3, 2025</a></p></blockquote>\n</div></div></div><div><div>Topics: </div><div><div><a href=\"/topics/netease\">NetEase</a></div><div><a href=\"/topics/games\">Games</a></div><div><a href=\"/topics/seiken-densetsu\">Seiken Densetsu</a></div><div><a href=\"/topics/square-enix\">Square Enix</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0363b4ebc60058c7a95eba09c7cbd70f5ac04b152f9c1c20e30e148af329ac58","category":"Thai"}
{"title":"EA โยก Vince Zampella ซีอีโอทีมสร้าง Apex Legends มานั่งแท่นคุมซีรีส์ Battlefield","link":"https://www.blognone.com/node/126129","date":1638503282000,"content":"<div><div><div><p>หลัง <a href=\"https://www.blognone.com/node/125950\">Battlefield 2042 เปิดตัวได้แบบไม่น่าประทับใจ</a> EA เลยเริ่มมีทีท่าจะปรับทีมบริหาร และปรับโครงสร้างเกมซะใหม่ โดยเว็บไซต์ <a href=\"https://www.gamespot.com/articles/battlefield-franchise-undergoes-major-shake-up/1100-6498521/\">Gamespot</a> รายงานว่า EA เตรียมโยก Vince Zampella มาคุมซีรีส์เกม Battlefield แทน หลัง Oskar Gabrielson ผู้จัดการทั่วไปของ DICE เตรียมลาออกจากบริษัท</p>\n<p>Vince Zampella เคยเป็นอดีตซีอีโอของ Infinity Ward ทีมสร้าง Call of Duty ตระกูล Modern Warfare ก่อนจะแยกทางกับ Activision มาเป็นซีอีโอของ Respawn Entertainment เพื่อสร้าง Titanfall ก่อนจะถูก EA ซื้อไป และพัฒนาเกม Apex Legends ที่ฮิตติดลมบน รวมไปถึง Star Wars: Jedi Fallen Order ที่ได้เสียงตอบรับในทางบวก</p>\n<p>นอกจากนี้ Gamespot ยังรายงานว่า EA เตรียมขยายจักรวาล Battlefield โดยตั้งทีมในเมืองซีแอตเทิลที่นำทีมโดย Marcus Lehto อดีตทีมงานเกม Halo เพื่อสร้างเกม Battlefield แนวเนื้อเรื่อง ส่วนสตูดิโอ Ripple Effect ผู้สร้างเกม Medal of Honor ภาครีบูตปี 2010 ของ EA และโหมด Portal ใน Battlefield 2042 ก็กำลังทำเกมใหม่ที่จะอิงจากจักรวาลเกม Battlefield 2042 เช่นกัน</p>\n<p><img src=\"https://www.blognone.com/sites/default/files/externals/db464afe924c9a752c283efc70086032.jpg\" /><em>ภาพจาก Twitter: <a href=\"https://twitter.com/VinceZampella/status/1124737232789594112/photo/1\">Vince Zampella</a></em></p>\n<p>ที่มา - <a href=\"https://www.gamespot.com/articles/battlefield-franchise-undergoes-major-shake-up/1100-6498521/\">Gamespot</a></p>\n</div></div></div><div><div>Topics: </div><div><div><a href=\"/topics/ea\">EA</a></div><div><a href=\"/topics/respawn\">Respawn</a></div><div><a href=\"/topics/dice\">DICE</a></div><div><a href=\"/topics/battlefield\">Battlefield</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dcb13c93462d349a6fcf2990681a6fbbc2f3518ab02742dee38b5a4fd003295d","category":"Thai"}
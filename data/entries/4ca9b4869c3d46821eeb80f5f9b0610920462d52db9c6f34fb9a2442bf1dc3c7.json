{"title":"Bungie ปลดพนักงานอีกรอบ 17%, โอนไปโซนี่ 12%, แยกบางส่วนเป็นสตูดิโอใหม่","link":"https://www.blognone.com/node/141182","date":1722471107000,"content":"<div><div><div><p>สตูดิโอ Bungie ประกาศปรับโครงสร้างครั้งใหญ่ ดังนี้</p>\n<ul>\n<li>ปลดพนักงานออก 220 คน คิดเป็น 17% ของพนักงานทั้งหมด</li>\n<li>โอนพนักงาน 155 คน คิดเป็น 12% ของทั้งหมด ไปยังบริษัทแม่คือ Sony Interactive Entertainment เพื่อทำงานอื่นนอก Bungie</li>\n<li>แยกโครงการพัฒนาเกมอันหนึ่ง ออกเป็นสตูดิโอใหม่ภายใต้ SIE โดยเกมนี้บอกว่าเป็นแนวแอคชั่นในโลกไซไฟ-แฟนตาซี</li>\n</ul>\n<p>Bungie ยอมรับว่าวางแนวทางสตูดิโอผิดพลาดในรอบ 5 ปีที่ผ่านมา เพราะตั้งเป้าขยายจากการเป็นสตูดิโอที่มีเกมเดียว (Destiny) ว่าจะต้องมีเกมออกทั้งหมด 3 แฟรนไชส์พร้อมกัน จึงจ้างพนักงานเพิ่มเป็นจำนวนมากเกินไป แล้วยังมาเจอกับภาวะเศรษฐกิจโลกชะลอตัวในปี 2023 บวกกับผลงานที่ย่ำแย่ของ Destiny 2: Lightfall ทำให้ต้อง<a href=\"https://www.blognone.com/node/136483\">ปลดพนักงานช่วงปลายปี 2023 ไป 100 คน</a> พร้อมกับเลื่อนโปรเจค Destiny: The Final Shape กับ Marathon ออกไป</p>\n<p>แม้ว่า Destiny: The Final Shape กลับมาทำผลงานได้ดี แต่มาตรการลดค่าใช้จ่ายก่อนหน้านี้ยังไม่มากพอ ทำให้ Bungie ต้องประกาศปลดพนักงานอีกรอบ (แถมยังได้บริษัทแม่คือ SIE ช่วยอุ้มคนไว้อีกส่วนหนึ่ง) หลังการปรับโครงสร้างแล้ว Bungie จะเหลือพนักงาน 850 คน รับผิดชอบ 2 เกมคือ Destiny กับ Marathon ต่อไป</p>\n<p>ที่มา - <a href=\"https://www.bungie.net/7/en/News/article/newpath\">Bungie</a></p>\n<p><img src=\"https://www.blognone.com/sites/default/files/externals/27b8163500e214db977f78495d80c234.jpg\" /></p>\n</div></div></div><div><div>Topics: </div><div><div><a href=\"/topics/bungie\">Bungie</a></div><div><a href=\"/topics/layoff\">Layoff</a></div><div><a href=\"/topics/games\">Games</a></div><div><a href=\"/topics/sony\">Sony</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4ca9b4869c3d46821eeb80f5f9b0610920462d52db9c6f34fb9a2442bf1dc3c7","category":"Thai"}
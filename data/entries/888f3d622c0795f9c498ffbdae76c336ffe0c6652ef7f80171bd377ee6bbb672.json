{"title":"คำเสนอซื้อ OpenAI มูลค่า 9.7 หมื่นล้านดอลลาร์ของ Elon Musk แม้ไม่จริงจัง แต่ก็ทำให้ OpenAI ลำบากขึ้น","link":"https://www.blognone.com/node/144608","date":1739324877000,"content":"<div><div><div><p>การประกาศเสนอซื้อ OpenAI ของ Elon Musk และกลุ่มเพื่อนนักลงทุนที่มูลค่า 9.74 หมื่นล้านดอลลาร์ ถึงแม้ Sam Altman ซีอีโอ OpenAI จะปฏิเสธทันที จนดูเหมือนเป็นเกมป่วนครั้งใหม่ของ Musk มากกว่าจะตั้งใจซื้อจริง แต่เพราะคำเสนอซื้อนี้มีการออกเอกสารเป็นทางการ เรื่องนี้จึงเป็นการกระทำที่หวังผลบางอย่างแน่นอน และทำให้ Sam Altman ลำบากขึ้นด้วย</p>\n<p>Altman ให้สัมภาษณ์ในเวลาต่อมาว่าคำเสนอซื้อนี้ Musk หวังทำให้ OpenAI เดินช้าลงเพราะเขาก็มีบริษัทปัญญาประดิษฐ์ที่พัฒนาแข่งกับ OpenAI เรื่องเหล่านี้เป็นเทคนิคทางกฎหมายที่ทำเพื่อให้สิ่งต่าง ๆ ยุ่งยากขึ้น</p>\n<p>คำเสนอซื้อของ Musk นั้น เป็นการซื้อกิจการ OpenAI ส่วน Non-Profit ซึ่งเป็นเจ้าของกิจการส่วน For-Profit ที่รับเงินจากนักลงทุนจำนวนมากรวมทั้งไมโครซอฟท์อีกที (<strong>ดูเพิ่ม:</strong> <a href=\"https://www.blognone.com/node/136815\">ทำความเข้าใจโครงสร้างของ OpenAI ที่ไม่เหมือน Tech Company ทั่วไป</a>) คำเสนอซื้อของ Musk จึงมีนัยสำคัญว่าพวกเขา \"ตีราคา\" ส่วน Non-Profit ไว้เท่าใด ซึ่งบอร์ดสามารถตอบรับข้อเสนอได้</p>\n<p>การประเมินราคาที่ตัวเลขนี้สร้างปัญหาให้ Altman ทันที เพราะเขากำลังอยู่ในเรื่องราวสำคัญอย่างน้อยสองเรื่องคือ (1) <a href=\"https://www.blognone.com/node/142206\">ปรับโครงสร้าง OpenAI</a> เป็น For-Profit มากขึ้น เท่ากับต้องมีการแปลงหุ้นส่วน Non-Profit มาเป็น For-Profit ซึ่งมีรายงานว่า<a href=\"https://www.blognone.com/node/142653\">ยังหาข้อสรุปกับไมโครซอฟท์</a>ไม่ได้ และ (2) OpenAI กำลัง<a href=\"https://www.blognone.com/node/144448\">เจรจากับนักลงทุน</a>เพื่อรับเงิน 4 หมื่นล้านดอลลาร์ บนมูลค่ากิจการเกือบ 3 แสนล้านดอลลาร์ ตัวเลขนี้ย่อมกระทบต่อการเจรจาแน่นอน เพราะถือเป็นราคาพื้นฐานที่มีคนพร้อมจ่ายอยู่แล้ว</p>\n<p>ประเด็นนี้จึงต้องรอการตัดสินใจจากบอร์ด และหากปฏิเสธข้อเสนอก็ต้องมีคำอธิบายว่าส่วน Non-Profit นั้นมีมูลค่าสูงกว่าจริงหรือไม่ ส่วนอีกประเด็นคือหากบอร์ดเกิดรับข้อเสนอแล้ว Musk จะเอาเงินจากไหนมาจ่ายเช่นกัน (ดีล Twitter/X มูลค่า 4.4 หมื่นล้าน Musk ก็<a href=\"https://www.blognone.com/node/132890\">ไม่ได้จ่ายเอง</a>ทั้งหมด)</p>\n<p>ที่มา: <a href=\"https://www.wsj.com/tech/ai/musks-97-4-billion-openai-bid-piles-pressure-on-altman-f6749e6c\">The Wall Street Journal</a></p>\n<p><img src=\"https://www.blognone.com/sites/default/files/externals/6a873a94f147cc38986d1765c6461c5b.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/openai\">OpenAI</a></div><div><a href=\"/topics/acquisition\">Acquisition</a></div><div><a href=\"/topics/sam-altman\">Sam Altman</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"888f3d622c0795f9c498ffbdae76c336ffe0c6652ef7f80171bd377ee6bbb672","category":"Thai"}
{"title":"Steam เผยสถิติการใช้จอยเล่นเกมพีซีโต 3 เท่าใน 6 ปี, สัดส่วน 59% ใช้จอย Xbox","link":"https://www.blognone.com/node/140616","date":1719454027000,"content":"<div><div><div><p>Valve เผยสถิติของการใช้จอยเกม-คอนโทรลเลอร์ในระบบ Steam โดยสัดส่วนการใช้งานจอยเพิ่มจาก 5% ในปี 2018 มาเป็น 15% ในตอนนี้ หรือโตขึ้น 3 เท่า ถ้านับเฉพาะเซสชันการเล่นที่ใช้จอยทั้งหมด มี 42% ที่ใช้งานผ่าน Steam Input</p>\n<p>หากแยกฮาร์ดแวร์ยอดนิยม แบ่งได้ดังนี้</p>\n<ul>\n<li>59% ของเซสชัน ใช้จอย Xbox Controller (นับรวมทุกรุ่นย่อย)</li>\n<li>26% ของเซสชัน ใช้จอย PlayStation Controller</li>\n<li>10% ของเซสชัน ใช้ผ่านจอยของ Steam Deck</li>\n</ul>\n<p><img alt=\"No Description\" src=\"https://www.blognone.com/sites/default/files/externals/25db9d90da942c9666196be388ed5df6.png\" /></p>\n<p>Valve ระบุว่าเพื่อตอบสนองการใช้จอยเกมที่เพิ่มขึ้น ทางทีมพัฒนาไคลเอนต์ Steam ต้องปรับตัวตาม เช่น ปรับโหมด Big Picture ให้ควบคุมด้วยจอยได้ดีขึ้น, เพิ่มหน้าจอปรับแต่งจอยใหม่, ปรับปรุง gyro aiming ให้การยิงปืนด้วยจอยแม่นยำขึ้น รวมถึงทำงานร่วมกับโซนี่และไมโครซอฟท์ ให้รองรับฟีเจอร์ของจอยเกมครบถ้วน ตอนนี้ Steam รองรับจอยบริษัทอื่นที่ได้ไลเซนส์ PlayStation โดยอัตโนมัติแล้ว และรองรับปุ่มด้านหลังของจอย Xbox Elite Controller ที่เพิ่มมาจากจอย Xbox ปกติด้วย</p>\n<p>นอกจากจอยของบริษัทเกมใหญ่ๆ แล้ว Steam ยังรองรับจอย Horipad for Steam ที่ร่วมพัฒนากับบริษัท Hori ของญี่ปุ่น โดยจอยเรียงปุ่มคล้ายจอย Xbox แต่เพิ่มปุ่มลัดสำหรับ Steam เข้ามา</p>\n<p><img alt=\"No Description\" src=\"https://www.blognone.com/sites/default/files/externals/8afe34cb77c9d4a9706bf193202ced3a.jpg\" /></p>\n<p>ที่มา - <a href=\"https://steamcommunity.com/games/593110/announcements/detail/4142827237888316812\">Steam</a></p>\n</div></div></div><div><div>Topics: </div><div><div><a href=\"/topics/steam\">Steam</a></div><div><a href=\"/topics/accessories\">Accessories</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fb256a3b7d9539d7aa640b7fb46f05f584adbb8e7a1e19496e9d5bbe28420a3e","category":"Thai"}
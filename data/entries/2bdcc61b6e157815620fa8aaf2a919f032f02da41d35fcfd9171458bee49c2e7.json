{"title":"เปิดตัว Butterflies โซเชียลเนตเวิร์กใหม่จากอดีตพนักงาน Snap ที่สร้างสังคมให้คนกับ AI ได้คุยกัน","link":"https://www.blognone.com/node/140480","date":1718755382000,"content":"<div><div><div><p><strong>Butterflies</strong> โซเชียลเนตเวิร์กใหม่ที่ระบุว่าเป็นการนำโลกของ AI มาสู่ผู้ใช้งาน ได้เปิดตัวอย่างเป็นทางการเมื่อวานนี้ หลังจากทดสอบในสถานะเบต้ามา 5 เดือน สามารถดาวน์โหลดได้ทั้ง <a href=\"https://play.google.com/store/apps/details?id=ai.butterflies.ios\">Android</a> และ <a href=\"https://apps.apple.com/th/app/butterflies-bring-ai-to-life/id6471347348\">iOS</a></p>\n<p>Butterflies ก่อตั้งโดย Vu Tran อดีตผู้จัดการฝ่ายวิศวกรรมที่ Snap ซึ่งไอเดียเริ่มต้นของเขามาจากการพบว่า ยังไม่มีผลิตภัณฑ์ด้าน AI ที่มีผู้ใช้งานทั่วไปให้ความสนใจ มากไปกว่าแชทบอต Generative AI ซึ่งเน้นตัวหนังสือ คุยผ่านกล่องข้อความ จึงมองหาแนวทางใหม่ที่สามารถนำโลกของงานสร้างสรรค์ ปฏิสัมพันธ์ของผู้คน และ AI มาเชื่อมต่อกัน</p>\n<p>ในการใช้งาน Butterflies ผู้ใช้งานจะสร้างตัวตนเสมือนที่เป็นปัญญาประดิษฐ์ซึ่งเรียกว่า Butterfly แล้ว Butterfly นี้ สามารถสร้างโพสต์บนแพลตฟอร์ม ที่มีทั้งคนและ AI มากดไลค์หรือคอมเมนต์ได้ด้วย ขณะเดียวกันคนก็สามารถโพสต์เนื้อหาบนแพลตฟอร์มได้ด้วยเช่นกัน จึงเป็นพื้นที่ซึ่งทั้งคนและ AI ต่างสร้างเนื้อหาและสนทนา</p>\n<p>Vu Tran บอกว่าในช่วงทดสอบนั้นพบว่าผู้ใช้งานอยู่บนแพลตฟอร์มเฉลี่ย 1-3 ชั่วโมงต่อวัน บางคนสนุกกับการสร้าง Butterfly ตัวตนใหม่ในทุกวัน หรือบางครั้งก็สร้าง Butterfly สองตัวตนมาคุยกันเอง เป็นต้น</p>\n<p>ในตอนนี้ Butterflies ยังเปิดให้ใช้งานได้ฟรี แต่อาจเพิ่มแผน Subscription ที่ผู้ใช้งานต้องจ่ายเงินเพิ่มเติมในอนาคต หรืออาจมองหาช่องทางสร้างรายได้อื่น เช่น ร่วมมือกับแบรนด์ต่าง ๆ สตาร์ทอัปนี้ได้รับเงินจากนักลงทุนแล้ว 4.8 ล้านดอลลาร์นำโดย Coatue, SV Angel และกลุ่มนักลงทุนอื่นซึ่งหลายคนเคยทำงานที่ Snap</p>\n<p>ที่มา: <a href=\"https://techcrunch.com/2024/06/18/former-snap-engineer-launches-butterflies-a-social-network-where-ais-and-humans-coexist/\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/df7b6a8aa658d73bbf0261c683e2968d.png\" /></p>\n</div></div></div><div><div>Topics: </div><div><div><a href=\"/topics/butterflies\">Butterflies</a></div><div><a href=\"/topics/social-network\">Social Network</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2bdcc61b6e157815620fa8aaf2a919f032f02da41d35fcfd9171458bee49c2e7","category":"Thai"}
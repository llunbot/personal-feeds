{"title":"[ลือ] Apple เริ่มพัฒนา iPhone จอพับแล้ว แต่ติดปัญหาหลายอย่าง อาจเห็น iPad จอพับแทน","link":"https://www.blognone.com/node/138091","date":1707319113000,"content":"<div><div><div><p>มีรายงานจาก <a href=\"https://www.theinformation.com/articles/apple-develops-a-foldable-clamshell-iphone\">The Information</a> อ้างแหล่งข่าวที่เกี่ยวข้องว่าด้วยการพัฒนา iPhone จอพับได้ของแอปเปิล ซึ่งรายงานบอกว่าแอปเปิลนั้นเริ่มศึกษามาหลายปีแล้วตั้งแต่ 2018</p>\n<p>ข้อมูลล่าสุดคือแอปเปิลได้พัฒนาโมเดลต้นแบบไว้แล้ว โดย iPhone มี 2 ขนาด แต่ติดอุปสรรคหลายอย่างที่ทำให้ไม่ผ่านเกณฑ์ของฝ่ายออกแบบสินค้าแอปเปิล เช่นพวกเขาต้องการให้เครื่องบางลงครึ่งหนึ่งของ iPhone ปัจจุบัน เวลาพับจะได้ไม่หนา แต่ชิ้นส่วนแบตเตอรีและหน้าจอยังไม่สามารถทำให้รองรับได้ โครงการนี้จึงถูกพักไว้ตั้งแต่ปี 2020</p>\n<p>แอปเปิลได้เปลี่ยนมาพัฒนา iPad แบบจอพับได้แทน ซึ่งขนาดเครื่องใกล้เคียงกับ iPad mini หน้าจอ 8 นิ้ว โครงการนี้คืบหน้ากว่ามาก เพราะเกณฑ์ของ iPad นั้น ไม่ได้มองความทนทานเท่ากับ iPhone เช่นเดียวกับความหนาเมื่อพับจอที่ไม่ใช่ปัจจัยหลักที่ให้ความสำคัญมากเท่ากับ iPhone</p>\n<p>ตอนนี้สิ่งที่ท้าทายสำหรับ iPad คือแอปเปิลต้องการให้จอเมื่อกางออกมาแล้วเรียบเสมอกันทั้งหมด เพื่อให้การใช้งานไม่ว่าจะลากนิ้วหรือใช้ Apple Pencil มีความไหลลื่นมากที่สุด ซึ่งยังทำไม่ได้ในตอนนี้</p>\n<p>จากรายงานนี้จึงบอกได้ว่า เราคงไม่เห็น iPhone จอพับออกมาภายในปีนี้หรือปีหน้า (แม้ Ming-Chi Kuo จะเคยบอกว่า<a href=\"https://www.blognone.com/node/122493\">มาในปี 2023</a> ก็ตาม) แต่ที่เป็นไปได้อาจเป็น iPad มากกว่า</p>\n<p>ที่มา: <a href=\"https://9to5mac.com/2024/02/07/report-apple-foldable-clamshell-iphone-prototypes/\">9to5Mac</a></p>\n<p><img src=\"https://www.blognone.com/sites/default/files/externals/01944fa79826ebd597f4349e8efb288c.png\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/rumors\">Rumors</a></div><div><a href=\"/topics/iphone\">iPhone</a></div><div><a href=\"/topics/ipad\">iPad</a></div><div><a href=\"/topics/foldable\">Foldable</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cd8b477d8621421a25e98bba4e1c4295575d2b0b9d3def37f264ef54f2cde398","category":"Thai"}
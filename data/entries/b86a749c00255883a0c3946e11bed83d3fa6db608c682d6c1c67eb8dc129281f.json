{"title":"Google เผยตัวเลขค่าใช้จ่าย หากยอมให้ Epic Games Store มาอยู่ใน Play Store","link":"https://www.blognone.com/node/140583","date":1719319480000,"content":"<div><div><div><p>แม้ยังไม่ชัดเจนว่า Epic จะได้อะไรจากการชนะคดีฟ้องร้อง Google ที่ตัดสินว่า Google Play Store และ Google Play Billing เป็น<a href=\"https://www.blognone.com/node/137188\">การผูกขาดตลาด</a> แต่ที่แน่ ๆ ข้อเรียกร้องของ Epic คือต้องการให้ Google เปิดกว้าง Play Store และบังคับให้ Google อนุญาตให้สโตร์อื่น ๆ ของคู่แข่งเข้ามาอยู่ภายในแพลตฟอร์มของตัวเองได้</p>\n<p>เดือนที่แล้ว ระหว่างที่ Google ขอยื่นอุทธรณ์ ผู้พิพากษา James Donato <a href=\"https://www.blognone.com/node/139967\">มีคำสั่ง</a>ให้ Google ประเมินค่าใช้จ่ายที่เกี่ยวข้องกับข้อเรียกร้องของ Epic ซึ่งทาง Google ได้แจกแจงมาแล้วเป็นเงินประมาณ 61.3-137 ล้านดอลลาร์ ดังนี้</p>\n<p><strong>การอนุญาตให้สโตร์ของบุคคลที่ 3 เข้าถึงแอปใน Play Store</strong></p>\n<ul>\n<li>ใช้เวลาระหว่าง 12-16 เดือน</li>\n<li>มีค่าใช้จ่ายระหว่าง 27.5-66.9 ล้านดอลลาร์สหรัฐ</li>\n</ul>\n<p><strong>การอนุญาตให้ผู้ใช้ย้ายแอปที่มีอยู่ไปยังสโตร์ของบุคคลที่ 3 ได้ง่าย</strong></p>\n<ul>\n<li>ใช้เวลา 12 เดือน</li>\n<li>มีค่าใช้จ่ายระหว่าง 1.7-2.4 ล้านดอลลาร์สหรัฐ</li>\n</ul>\n<p><strong>การเผยแพร่สโตร์ของบุคคลที่ 3 ภายใน Play Store</strong></p>\n<ul>\n<li>ใช้เวลาระหว่าง 12-16 เดือน</li>\n<li>มีค่าใช้จ่ายระหว่าง 32.1-67.7 ล้านดอลลาร์สหรัฐ</li>\n</ul>\n<p><strong>การตรวจสอบแอปและการอัปเดตแอปจากสโตร์แอปของบุคคลที่ 3</strong></p>\n<ul>\n<li>มีค่าใช้จ่ายเป็นเงินที่ไม่เปิดเผยจำนวน</li>\n</ul>\n<p>แม้ค่าใช้จ่ายดูสูง แต่กำไรของ Google Play Store ก็มหาศาลเช่นกัน ตัวอย่างเช่น เอกสารภายในของ Google ที่เผยในชั้นศาลชี้ว่า กำไรจาก Google Play Store ในปี 2021 อยู่ที่ประมาณ 12 พันล้านดอลลาร์ คิดเป็นกำไรกว่า 31 ล้านดอลาร์ต่อวัน</p>\n<p>แต่ Google โต้แย้งว่าความเสียหายที่เกิดขึ้นไม่มีแค่เรื่องเงิน แต่มีเรื่องของความปลอดภัยของผู้ใช้งานและชื่อเสียงของบริษัทด้วย โดยบอกว่าบริษัทควรได้รับค่าธรรมเนียมจากสโตร์ของบุคคลที่ 3 หากถูกบังคับให้เปิดกว้างแบบที่ Epic ต้องการ เนื่องจาก Google ต้องออกแบบ Play Store และ Android ใหม่ทั้งหมด ซึ่งจะส่งผลเสียหายต่อผู้ใช้งานและนักพัฒนา และยังบังคับให้ Google กลายเป็นตัวแทนจำหน่ายให้กับคู่แข่งโดยที่ไม่เต็มใจ</p>\n<p>อย่างไรก็ดี Epic Games มีโอกาสโต้แย้งการประมาณการของ Google และยื่นเอกสารโต้ตอบได้ โดยศาลมีกำหนดการนัดฟังครั้งสุดท้ายในวันที่ 14 สิงหาคมนี้</p>\n<p><img alt=\"No Description\" src=\"https://www.blognone.com/sites/default/files/externals/fb5c02382ff4fcecc802e66ee8188491.jpeg\" /></p>\n<p>ที่มา - <a href=\"https://s3.documentcloud.org/documents/24776769/epic-v-google-googles-proffer-regarding-epics-proposed-remedies.pdf\">Google</a> via <a href=\"https://www.theverge.com/policy/2024/6/25/24185450/epic-google-catalog-access-library-porting-estimated-cost\">The Verge</a></p>\n</div></div></div><div><div>Topics: </div><div><div><a href=\"/topics/epic-games\">Epic Games</a></div><div><a href=\"/topics/google\">Google</a></div><div><a href=\"/topics/android\">Android</a></div><div><a href=\"/topics/google-play\">Google Play</a></div><div><a href=\"/topics/lawsuits\">Lawsuits</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b86a749c00255883a0c3946e11bed83d3fa6db608c682d6c1c67eb8dc129281f","category":"Thai"}
{"title":"ให้รู้ว่าจริงจัง ไมโครซอฟท์นำเรื่องความปลอดภัย เข้ามาคิดคะแนนประเมินพนักงานประจำปี","link":"https://www.blognone.com/node/141270","date":1722946126000,"content":"<div><div><div><p>มีเอกสารภายในของไมโครซอฟท์ เป็นอีเมลของ Kathleen Hogan ประธานเจ้าหน้าที่ฝ่ายทรัพยากรบุคคล (Chief People Officer) ระบุว่าไมโครซอฟท์จะนำปัจจัยเรื่อง \"ความปลอดภัย\" เข้ามาคิดในผลประเมินประจำปีของพนักงานด้วย</p>\n<p>Kathleen อ้างถึง<a href=\"https://www.blognone.com/node/139577\">นโยบายการยกระดับความปลอดภัยครั้งใหญ่ของบริษัท ที่ Satya Nadella ประกาศเมื่อเดือนพฤษภาคม 2024</a> ย้ำว่าพนักงานทุกคนต้องมองความปลอดภัยเป็นเรื่องเร่งด่วนอันดับหนึ่ง (security is our number-one priority) โดยไมโครซอฟท์เรียกมันว่า <strong>Security Core Priority</strong></p>\n<p>แต่เพื่อไม่ใช่เรื่องนี้เป็นการตรวจสอบที่ทำตามเช็คลิสต์ได้ครบแล้วจบกันไป ไมโครซอฟท์จึงพยายามทำให้เรื่องนี้อยู่ในชีวิตประจำวันของพนักงาน ด้วยการนำ Security Core Priority มาอยู่ในการประเมินผลงานประจำปีด้วย</p>\n<p>แนวทางของไมโครซอฟท์จะแบ่งการประเมินเป็น 2 ส่วนคือ</p>\n<ol>\n<li>เรื่องพื้นฐานที่พนักงานทุกคนต้องปฏิบัติตาม</li>\n<li>เรื่องเพิ่มเติมที่แปรเปลี่ยนไปตามบทบาทและหน่วยงานของพนักงานแต่ละคน</li>\n</ol>\n<p>ก่อนหน้านี้ ไมโครซอฟท์มีนโยบายหลัก (core policy) สำหรับพนักงานทุกคนต้องประเมินผล อยู่แล้ว 2 หัวข้อ ได้แก่ ความหลากหลาย (diversity and inclusion) และการจัดการความคาดหวังของพนักงานระดับผู้จัดการ (expectations and principles for managers) ทำให้นโยบายด้านความปลอดภัยกลายเป็นหัวข้อที่ 3 ของพนักงานที่ต้องประเมินด้วย</p>\n<p>ที่มา - <a href=\"https://www.geekwire.com/2024/internal-memo-microsoft-makes-security-a-core-priority-for-employee-reviews/\">GeekWire</a></p>\n<p><img src=\"https://www.blognone.com/sites/default/files/externals/5a8cfbb0fba54ad04140d1ae706e8652.png\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ec4a5554446de1f0f90eaf4a255f77da84ea31b9804bc753ea48d873d8949947","category":"Thai"}
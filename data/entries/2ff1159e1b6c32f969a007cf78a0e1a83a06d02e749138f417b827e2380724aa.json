{"title":"ไมโครซอฟท์เริ่มเขียนบางส่วนของ Windows ด้วย Rust แก้ปัญหาหน่วยความจำ แถมประสิทธิภาพดีขึ้น","link":"https://www.blognone.com/node/133635","date":1682898118000,"content":"<div><div><div><p>David Weston หัวหน้าฝ่ายความปลอดภัยระบบปฏิบัติการของ Windows ไปพูดในงานสัมมนาความปลอดภัย BlueHat IL 2023 ที่อิสราเอล เปิดเผยว่าไมโครซอฟท์เริ่มใช้ภาษา Rust เขียนบางส่วนของ Windows เพื่อแก้ปัญหาช่องโหว่หน่วยความจำแล้ว</p>\n<p>Weston เล่าว่าช่องโหว่ด้านหน่วยความจำ มีสัดส่วนเป็น 70% ของช่องโหว่ทั้งหมดของ Windows ทำให้ไมโครซอฟท์ต้องหาวิธีแก้ไขที่ยั่งยืนในระยะยาว โดยวิธีการหนึ่งคือใช้ภาษาโปรแกรมที่ป้องกันเรื่องนี้ตั้งแต่ระดับของตัวภาษาเลย</p>\n<p>แต่ความซับซ้อนของ Windows ทำให้ไมโครซอฟท์ต้องค่อยๆ ลองเปลี่ยนโค้ดจาก C++ มาเป็น Rust อย่างช้าๆ โดยเริ่มจากชิ้นส่วนที่ไม่ค่อยมี dependency กับส่วนอื่นมากนัก คือ DWrite เอนจินสำหรับวิเคราะห์และเรนเดอร์ข้อความบนหน้าจอ ไมโครซอฟท์เขียนมันใหม่ด้วย Rust เป็น DWriteCore ในปี 2020 ตอนนี้มีโค้ดที่เป็น Rust ราว 152,000 บรรทัดแล้ว เหลือส่วนที่เป็น C++ ราว 96,000 บรรทัด และนอกจากความปลอดภัยที่ดีขึ้นแล้ว ไมโครซอฟท์ยังพบว่าประสิทธิภาพดีขึ้นด้วย 5-15% ถือเป็นผลพลอยได้จาก Rust</p>\n<p>ถัดมา ไมโครซอฟท์เริ่มเขียน Win32k GDI ไลบรารีส่วนที่ใช้วาด UI ขอบหน้าต่างแบบเก่าที่ใช้มาตั้งแต่ยุค 80s/90s ตอนนี้มีโค้ด Rust ราว 36,000 บรรทัด และ Win32k GDI ตัวใหม่ถูกผนวกเข้ามาใน Windows 11 รุ่นภายในแล้ว บูตผ่านแล้ว เทสต์ผ่านด้วย แต่ยังปิดการใช้งานเป็นค่าดีฟอลต์อยู่</p>\n<p>Weston ยังเผยข้อมูลว่าตอนนี้ไมโครซอฟท์เริ่มเขียน SysCall ของเคอร์เนล Windows ด้วย Rust บ้างแล้วเช่นกัน แต่ยังไม่บอกรายละเอียดเหมือน 2 โครงการข้างต้น</p>\n<p><img alt=\"No Description\" src=\"https://www.blognone.com/sites/default/files/externals/00ae50ff10f129b578fcc81ad64e04d0.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/2faba1557d400860bf5a43e5a7f14658.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/b1507346ea563ee9b37e4f93d4e263b0.jpg\" /></p>\n<p>ความนิยมใน Rust เพิ่มขึ้นเรื่อยๆ ในช่วงหลัง นอกจากไมโครซอฟท์แล้ว อีกองค์กรที่เริ่มใช้ Rust อย่างจริงจังคือ <a href=\"https://www.blognone.com/node/131693\">กูเกิลที่เขียนบางส่วนของ Android เป็น Rust</a> รวมถึง <a href=\"https://www.blognone.com/node/132257\">Chrome</a></p>\n<blockquote><p>My presentation slides for \"Windows 11: security by-default\" from <a href=\"https://twitter.com/BlueHatIL?ref_src=twsrc%5Etfw\">@BlueHatIL</a> covering:Rust in win32k, Adminless Windows, Token Binding, Sandboxing win32, and more! posted here: <a href=\"https://t.co/mfOcOh8f84\">https://t.co/mfOcOh8f84</a> <a href=\"https://t.co/WDAbbIjaEv\">pic.twitter.com/WDAbbIjaEv</a></p>\n<p>— David Weston (DWIZZZLE) (@dwizzzleMSFT) <a href=\"https://twitter.com/dwizzzleMSFT/status/1648396427192840192?ref_src=twsrc%5Etfw\">April 18, 2023</a></p></blockquote>\n<p>ที่มา - <a href=\"https://www.theregister.com/2023/04/27/microsoft_windows_rust/\">The Register</a></p>\n</div></div></div><div><div>Topics: </div><div><div><a href=\"/topics/rust\">Rust</a></div><div><a href=\"/topics/microsoft\">Microsoft</a></div><div><a href=\"/topics/programming\">Programming</a></div><div><a href=\"/topics/windows\">Windows</a></div><div><a href=\"/topics/security\">Security</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2ff1159e1b6c32f969a007cf78a0e1a83a06d02e749138f417b827e2380724aa","category":"Thai"}
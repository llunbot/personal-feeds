{"title":"Canon เปิดตัวเลนส์ฟิชอายคู่สำหรับถ่ายวิดีโอเพื่อโปรเซสเป็น VR ราคา 1,999 ดอลลาร์","link":"https://www.blognone.com/node/125137","date":1633533510000,"content":"<div><div><div><p>Canon เปิดตัวเลนส์ใหม่ RF 5.2mm F2.8L Dual Fisheye Lens เป็นกล้องสองเลนส์สำหรับกล้องดิจิทัลเปลี่ยนเลนส์ได้ตัวแรกที่สามารถถ่ายภาพ 3D 180 องศาในเซนเซอร์ตัวเดียว พร้อมสำหรับการโปรเซสเป็น VR ด้วยซอฟต์แวร์</p>\n<p>สำหรับเลนส์ตัวใหม่นี้ มีชิ้นเลนส์ทั้งหมด 24 ชิ้นใน 20 กลุ่ม (แยกเป็น 12 ชิ้นใน 10 กลุ่มต่อเลนส์) โดยมีชิ้นเลนส์ ultra-low dispersion อยู่ 4 ชิ้น และชิ้นเลนส์พร้อมโคตติ้งเฉพาะของ Canon ด้วย ตัวเลนส์สามารถปรับรูรับแสงได้ตั้งแต่ F2.8 ถึง F16 มี Interpupillary distance ที่ 60mm มีระยะโฟกัสใกล้สุด 20 เซนติเมตร</p>\n<p>Canon ระบุว่าตัวเลนส์นี้ทำงานได้ดีกับกล้อง EOS R5 โดยเฉพาะเมื่อบันทึกวิดีโอ 8K ที่ 30 เฟรมต่อวินาที และ 4K ที่ 60 เฟรมต่อวินาที ซึ่ง Canon จะปล่อยซอฟต์แวร์ EOS VR System ที่เป็นซอฟต์แวร์แบบสมัครสมาชิก และ Canon EOS VR Plug-in สำหรับ Adobe Premier Pro เพื่อโปรเซสภาพจากเลนส์นี้ต่อไปในอนาคต</p>\n<p>Canon RF 5.2mm F2.8L Dual Fisheye Lens จะวางจำหน่ายในเดือนธันวาคมนี้ที่ราคา 1,999 ดอลลาร์ หรือราว 68,000 บาท ส่วนซอฟต์แวร์โปรเซสของ Canon ยังอยู่ในระหว่างการพัฒนา ซึ่งคาดว่าจะปล่อยจริงในช่วงต้นปีหน้า</p>\n<p>ที่มา - <a href=\"https://www.dpreview.com/news/4193605489/canon-announces-1-999-5-2mm-f2-8-fisheye-lens-for-virtual-reality-applications\">dpreview</a></p>\n<p><img src=\"https://www.blognone.com/sites/default/files/externals/4735b59ece1cbc15203d2271464b5055.jpeg\" /></p>\n</div></div></div><div><div>Topics: </div><div><div><a href=\"/topics/canon\">Canon</a></div><div><a href=\"/topics/eos\">EOS</a></div><div><a href=\"/topics/lens\">Lens</a></div><div><a href=\"/topics/virtual-reality\">Virtual Reality</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c6b982b65b236caf0a94ace1ac3a596b73a663c52ce430cc64eb522492a0b1da","category":"Thai"}
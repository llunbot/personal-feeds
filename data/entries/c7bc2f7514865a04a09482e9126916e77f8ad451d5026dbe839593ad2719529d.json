{"title":"Basecamp รายงานผลการย้ายออกจากคลาวด์ ประหยัดมากกว่าล้านดอลลาร์ต่อปี","link":"https://www.blognone.com/node/135786","date":1695023364000,"content":"<div><div><div><p>David Heinemeier Hansson (@dhh) ผู้ร่วมก่อตั้ง Basecamp รายงานถึงความคืบหน้า<a href=\"https://www.blognone.com/node/132278\">การย้ายระบบออกจากคลาวด์</a>ในบริการบางส่วนไม่รวม S3 ว่าหลังจากเริ่มย้ายระบบออกมาก็ประหยัดค่าใช้จ่ายลง จากเดือนละ 180,000 ดอลลาร์เหลือไม่ถึง 80,000 ดอลลาร์ โดยรวมคาดว่าจะประหยัดปีละกว่าล้านดอลลาร์</p>\n<p>การประหยัดค่าคลาวด์นี้นับเฉพาะค่าใช้จ่ายจากคลาวด์ที่ลดลงเท่านั้น โดยบริษัทได้ซื้อเครื่องเซิร์ฟเวอร์ไปแล้วประมาณ 500,000 ดอลลาร์เป็นต้นทุนที่ต้องลงเป็นก้อนไปก่อน ซึ่งด้วยอัตราการประหยัดตอนนี้ก็น่าจะคืนทุนค่าเครื่องทั้งหมดภายในครึ่งปีเท่านั้น และทาง 37signals เตรียมย้ายระบบเพิ่มเติมทำให้ค่าบริการคลาวด์โดยรวมลดลงปีละ 2 ล้านดอลลาร์</p>\n<p>DHH ไม่ได้แจกแจงว่าย้ายบริการอะไรออกมาบ้างจึงลดค่าใช้จ่ายได้ขนาดนี้ แต่ก็พูดถึงบริการที่แพงๆ ของคลาวด์ เช่น ฐานข้อมูล ว่าบริษัทใช้จำนวนมาก และในบางกรณีที่โหลดเปลี่ยนแปลงมากๆ การใช้คลาวด์ก็อาจจะได้เปรียบกว่า แต่ก็ระบุว่าโหลดของ 37signals ไม่น่าหลุดจากสภาพที่บริษัททั่วไปเจอนัก</p>\n<p>ค่าคลาวด์ของ 37signals ในปี 2022 อยู่ที่ 3.2 ล้านดอลลาร์ หากการย้ายระบบออกจากคลาวด์เป็นไปตามแผนก็ยังเหลือระบบที่อยู่ในคลาวด์คิดเป็นเงินถึง 1.2 ล้านดอลลาร์ต่อปี</p>\n<p> ที่มา - <a href=\"https://world.hey.com/dhh/our-cloud-exit-has-already-yielded-1m-year-in-savings-db358dea\">world.hey.com</a></p>\n<p><img alt=\"No Description\" src=\"https://www.blognone.com/sites/default/files/externals/661a951348aef3db54bceebe9527f916.png\" /></p>\n</div></div></div><div><div>Topics: </div><div><div><a href=\"/topics/basecamp\">Basecamp</a></div><div><a href=\"/topics/cloud\">Cloud</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c7bc2f7514865a04a09482e9126916e77f8ad451d5026dbe839593ad2719529d","category":"Thai"}
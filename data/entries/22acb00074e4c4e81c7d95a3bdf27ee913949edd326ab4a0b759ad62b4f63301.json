{"title":"เจาะเบื้องหลัง KBTG Kampus ร่วมเปิดหลักสูตรปริญญาโท สร้างคนยุค AI กับ 3 มหาวิทยาลัยชั้นนำของไทย","link":"https://www.blognone.com/node/143059","date":1731384000000,"content":"<div><div><div><p>KBTG Kampus ประกาศความร่วมมือครั้งสำคัญกับ 3 มหาวิทยาลัยชั้นนำของประเทศไทย ในการยกระดับการศึกษาระดับสูงให้ตอบโจทย์ยุคที่ AI กำลังเปลี่ยนแปลงโลก โดยร่วมกันออกแบบหลักสูตรปริญญาโทที่นำโจทย์จากงานวิจัยจริงมาพัฒนา เพื่อให้บัณฑิตสามารถประยุกต์ใช้ความรู้ได้จริงในโลกอุตสาหกรรมทั้งปัจจุบันและอนาคต</p>\n<p><img alt=\"No Description\" src=\"https://www.blognone.com/sites/default/files/externals/0bdec371485e29e5441b83eaa1689dff.jpeg\" /></p>\n<p>โดยล่าสุด KBTG ได้จัดงานประกาศความร่วมมือและแสดงวิสัยทัศน์เกี่ยวกับตลาดแรงงานในการผลิตบุคลากรในยุค AI ร่วมกับอธิการบดีจากมหาวิทยาลัยทั้ง 3 แห่ง โดยวางจุดหมายปลายทางของความร่วมมือครั้งนี้เอาไว้เป็นการพัฒนาเส้นทางอาชีพให้กับคนทำงานและยกระดับความเป็นผู้นำด้าน AI ของไทยในระดับภูมิภาคและระดับโลก</p>\n<p>ความร่วมมือครั้งนี้นำมาสู่การเปิด 3 หลักสูตรที่มุ่งเน้นสาขาสำคัญในการขับเคลื่อนเทคโนโลยี ได้แก่</p>\n<ul>\n<li><strong>หลักสูตรวิทยาศาสตรมหาบัณฑิต สาขาวิชาปัญญาประดิษฐ์เพื่อการวิเคราะห์เชิงธุรกิจ</strong> - หรือสาขาวิชาเทคโนโลยีสารสนเทศ สถาบันเทคโนโลยีพระจอมเกล้าเจ้าคุณทหารลาดกระบัง</li>\n<li><strong>หลักสูตรวิทยาศาสตรมหาบัณฑิต สาขาวิชาความมั่นคงไซเบอร์และการประกันสารสนเทศ (หลักสูตรนานาชาติ)</strong> - มหาวิทยาลัยมหิดล</li>\n<li><strong>หลักสูตรศิลปศาสตรและวิทยาศาสตรมหาบัณฑิต สาขาวิชาสหวิทยาการ</strong> - มหาวิทยาลัยธรรมศาสตร์</li>\n</ul>\n<p>ทั้งสามหลักสูตรออกแบบมาครอบคลุมทั้งด้านวิทยาศาสตร์ข้อมูลสำหรับการวิเคราะห์ข้อมูล ปัญญาประดิษฐ์และนวัตกรรม ไปจนถึงด้านความปลอดภัยไซเบอร์ เพื่อผลิตบุคลากรที่มีความพร้อมรับมือกับความท้าทายในยุคดิจิทัลเพื่อเติมเต็มระบบเศรษฐกิจของไทย</p>\n<p></p>\n<h2>AI เปลี่ยนโลกเทียบเท่าปฏิวัติไฟฟ้า การศึกษาต้องทัน</h2>\n<p>ภายในงานประกาศความร่วมมือครั้งนี้ คุณเรืองโรจน์ พูนผล ประธานกลุ่มบริษัท กสิกร บิซิเนส-เทคโนโลยี กรุ๊ป (KBTG) ได้กล่าวถึงทิศทางของตลาดแรงงานในยุคที่ AI เข้ามามีบทบาทในทุกอุตสาหกรรมและทุกมิติของการทำงาน โดยเกริ่นถึงพัฒนาการเกี่ยวกับ AI ในปัจจุบันว่า AI กำลังก้าวขึ้นมาเป็นเทคโนโลยีพื้นฐาน (General Purpose Technology) ที่มีความสำคัญในลักษณเดียวกับไฟฟ้า คือสามารถใช้ได้ในทุกอุตสาหกรรมและในทุกระดับของงาน</p>\n<p>โดยเฉพาะ Generative AI ที่มีอัตราการยอมรับและนำไปใช้อย่างแพร่หลายในทุกอุตสาหกรรม เห็นได้จากเครื่องมือ AI ที่เกิดขึ้นมากมายและถูกนำไปประยุกต์ใช้ในการทำงานหลากหลายรูปแบบ ช่วยพัฒนาและสนับสนุนการทำงานในทุกสาขาอาชีพ</p>\n<p>คุณเรืองโรจน์อธิบายว่า AI มีลักษณะสำคัญ 3 ประการที่ทำให้เป็นเทคโนโลยีพื้นฐาน คือ</p>\n<ul>\n<li>ความแพร่หลาย (Pervasiveness) ถูกนำไปใช้โดยทุกคน ทุกที่ และในทุกอุตสาหกรรม</li>\n<li>การพัฒนาอย่างรวดเร็ว (Rapid Improvement) Gen AI มีการพัฒนาการรวดเร็วมากจากช่วงเริ่มต้น</li>\n<li>เป็นนวัตกรรมเสริม (Complementary Innovations): ช่วยปรับปรุงกระบวนการงานทั้งหมดในภาพรวม ไม่ใช่เทคโนโลยีที่นำไปใช้ได้แค่กับงานใดงานหนึ่ง</li>\n</ul>\n<p>แต่การเติบโตอย่างรวดเร็วก็เผชิญกับความท้าทายสำคัญเพราะ 80% ของบริษัทในภูมิภาคเอเชียแปซิฟิกกำลังประสบปัญหาการขาดแคลนแรงงานที่มีทักษะด้านเทคโนโลยี โดยคาดการณ์ว่าจะขาดแคลนบุคลากรด้าน Cyber Security มากกว่า 2.5 ล้านคนในภูมิภาคนี้</p>\n<p>ขณะเดียวกัน การประเมินผลกระทบทางเศรษฐกิจชี้ให้เห็นว่า AI จะสร้างการเติบโตให้ GDP โลกถึง 15.7 ล้านล้านดอลลาร์ภายในปี 2030 และจะส่งผลต่อการจ้างงานประมาณ 40% ของทั่วโลก</p>\n<p>หากประเทศไทยไม่อยากตกขบวนการพัฒนาคราวนี้ ก็จำเป็นอย่างมากที่ระบบการศึกษาจะสามารถสร้างคนที่มีความพร้อมเรื่อง AI ออกมา</p>\n<p>เพราะที่จริงแล้ว AI จะไม่ได้เข้ามาแทนที่งานทั้งหมด แต่จะเปลี่ยนลักษณะงานให้ต้องใช้ทักษะใหม่ๆ AI ทำให้เกิด Task Automation ไม่ใช่ Job Automation คนที่อยู่หลัง AI จึงต้องมีทักษะชุดใหม่ ๆ</p>\n<p>อีกเรื่องที่บุคลากรในยุค AI จะต้องเจอในมุมมองของคุณเรืองโรจน์คือ ปัญหาด้านจริยธรรมจากการพึ่งพาเครื่องมือ AI มากเกินไป เช่น การลอกเลียนงาน หรือการสูญเสียทักษะคิดเชิงวิจารณ์ ณ จุดนี้ภาคการศึกษาก็ต้องสร้างบุคคลกรที่มีความเข้าใจเกี่ยวกับ AI (AI Literacy) ไม่ใช่แค่ใช้เครื่องมือ AI ได้</p>\n<p>KBTG จึงมองว่าการศึกษามีบทบาทสำคัญในการเปลี่ยนแปลงตลาดแรงงาน โดยเฉพาะในสายงานที่มีแนวโน้มจะได้รับผลกระทบจาก AI มาก เช่น เทคโนโลยีสารสนเทศ การเงิน (ซึ่งสามารถสร้างมูลค่าได้มาก)</p>\n<p>และในการเปลี่ยนผ่านตลาดแรงงาน คุณเรืองโรจน์มองว่าต้องทำ 4 เรื่องคู่ขนานกันไป คือ</p>\n<ul>\n<li>เตรียมการศึกษาให้พร้อมต่อ AI (Education for AI)</li>\n<li>นำ AI มาใช้ในการศึกษา (AI for Education)</li>\n<li>เตรียมโลกการทำงานให้พร้อมต่อ AI (Workforce for AI)</li>\n<li>การนำ AI มาใช้ในโลกการทำงาน (AI for Workforce)</li>\n</ul>\n<p>หลักสูตรปริญญาโทร่วมที่ KBTG ร่วมกันทำกับมหาวิทยาลัยชั้นนำนั้นตอบโจทย์ทั้งสี่เรื่องที่กล่าวมาข้างต้น โดยหลักสูตรมีจุดเด่นด้วยกัน 5 ด้าน ได้แก่ เป็นความร่วมมือขององค์กรชั้นนำด้านการศึกษาและธุรกิจ ให้ความสำคัญกับเทตโนโลยียุคใหม่ หลักสูตรในไปประยุกต์ใช้ได้จริงในอุตสาหกรรม มีโอกาสทำวิจัยร่วมกับทีมของ KBTG และยังมอบโอกาสด้านอาชีพให้กับนักศึกษาในหลักสูตร</p>\n<p></p>\n<h2>ผู้นำการศึกษามองการเปลี่ยนแปลงครั้งใหญ่อย่างไร</h2>\n<p>นอกจากจะได้ฟังมุมมองต่อตลาดแรงงานในปัจจุบันจากทาง KBTG แล้ว อีกหนึ่งไฮไลต์สำคัญในงานนี้คือการแสดงวิสัยทัศน์ในการพัฒนาบุคลากรจากอธิการบดีจากสถานศึกษาชั้นนำของประเทศไทยทั้ง 3 แห่งอีกด้วย</p>\n<p>รศ.ดร. คมสัน มาลีสี อธิการบดี สถาบันเทคโนโลยีพระจอมเกล้าเจ้าคุณทหารลาดกระบัง เริ่มต้นว่าจากที่ได้สัมผัสมาในรั้วสถาบันการศึกษา พบว่าทุกวันนี้เราไม่สามารถหยุดไม่ให้นักศึกษาใช้ AI ไม่ได้อีกแล้ว ในทางกลับกัน เป็นตัวอาจารย์เองก็ต้องนำ AI มาใช้ในการสอนให้ได้</p>\n<p>อย่างไรก็ตาม AI ไม่สามารถทำอะไรได้ถ้าเราไม่ได้ใส่กระบวนการลงไป จึงต้องพัฒนาคนที่เป็นนาย AI ออกมาและร่วมทำงานกันให้ได้ โดยเฉพาะในยุคสังคมสูงวัยที่การเกิดน้อยลง การพัฒนาบุคลากรที่มีอยู่ในตอนนี้ก็เป็นเรื่องที่สำคัญอย่างยิ่งยวด</p>\n<p>ศ.นพ. ปิยะมิตร ศรีธรา อธิการบดี มหาวิทยาลัยมหิดล ให้มุมมองเกี่ยวถึงแนวโน้มเรื่อง AI ไว้น่าสนใจ โดยเน้นย้ำว่า เราไม่ควรกังวลเรื่อง AI แต่ควรให้ความสำคัญกับ IA (Intelligence Amplification) หรือการใช้เทคโนโลยีเพื่อขยายความสามารถของมนุษย์ เพราะสิ่งที่จะ disrupt เราไม่ใช่ AI แต่เป็นคนที่ใช้ AI</p>\n<p><img alt=\"No Description\" src=\"https://www.blognone.com/sites/default/files/externals/89f2856d4a1872b48ca7cd0800d1f0db.jpeg\" /></p>\n<p>นอกจากนี้ ศ.นพ. ปิยะมิตร ยังมองว่า AI เป็นเพียงหนึ่งในหลาย megatrends ที่กำลังเปลี่ยนแปลงโลก ร่วมกับการเปลี่ยนขั้วอำนาจทางเศรษฐกิจ การเปลี่ยนแปลงสภาพภูมิอากาศ สังคมผู้สูงอายุ และการขยายตัวของเมือง ซึ่งก็ผลักให้โลกมองหาคนที่ใช้เทคโนโลยีในการแก้ไขปัญหาเหล่านี้ได้</p>\n<p>ศ.ดร. ศุภสวัสดิ์ ชัชวาลย์ อธิการบดี มหาวิทยาลัยธรรมศาสตร์ ให้มุมมองที่สนใจเกี่ยวกับการให้ความสำคัญต่อ ‘คน’ ซึ่งเป็นผู้ใช้ AI โดยมองว่าความรู้พื้นฐานยังเป็นสิ่งที่ทิ้งไม่ได้ และยังเน้นย้ำให้ใช้ AI เป็นเครื่องมือโดยไม่ลืมความเป็นมนุษย์</p>\n<p>การเพิ่มมุมมองทางสังคม การเมือง เศรษฐกิจ และกฎหมาย การวางตำแหน่งแห่งที่ของมนุษย์ให้ถูกทางคือปัจจัยสำคัญของการนำใช้เทคโนโลยีมาใช้เกิดประโยชน์และตรงจุดในการพัฒนาประเทศ ท่ามกลางสงครามการค้า สงครามเทคโนโลยี และสงครามไซเบอร์ ซึ่งมีมิติทางสังคมให้ขบคิดและยังต้องการความเป็นมนุษย์ (Human touch) ในการแก้ปัญหา</p>\n<p></p>\n<h2>ต่อยอดความสำเร็จสู่อนาคต</h2>\n<p>ที่ผ่านมา KBTG Kampus ได้สร้างผลงานที่น่าประทับใจผ่านโครงการต่างๆ มาแล้ว โดยเฉพาะ ClassNest ที่จัด Bootcamp มาแล้ว 8 หลักสูตร คือ Java &amp; Go Software Engineering (2 รุ่น), Cyber Security (2 รุ่น), Infrastructure และ M.A.D (Machine Learning, AI, Data) ที่ทำร่วมกับแพลตฟอร์มมหาวิทยาลัยชั้นนำ</p>\n<p>โดยมีผู้สนใจสมัครกว่า 3,000 คน และมีผู้เข้าร่วมหลักสูตรแล้วกว่า 1,000 คน นอกจากนี้ ยังมีโครงการ Apprentice ที่เปิดโอกาสให้นักศึกษาได้ฝึกงานจริงกว่า 50 คน และ Co-Research ที่ร่วมมือกับพันธมิตรในการพัฒนางานวิจัยด้านเทคโนโลยี</p>\n<p><img alt=\"No Description\" src=\"https://www.blognone.com/sites/default/files/externals/bb2e8aabf05d9ce5e6b0d91c7bdc8af9.jpeg\" /></p>\n<p>ความร่วมมือครั้งนี้จึงเป็นการต่อยอดครั้งสำคัญในการยกระดับการศึกษาไทย เพื่อเตรียมพร้อมบุคลากรสู่อนาคตที่ AI จะมีบทบาทสำคัญในการขับเคลื่อนเศรษฐกิจ โดย KBTG พร้อมที่จะเป็นส่วนหนึ่งในการพัฒนาคนรุ่นใหม่ เพราะเชื่อว่าอนาคตจะอยู่ในมือของคนรุ่นต่อไป</p>\n<p>\n#KBTG #KBTGKampus #BeyondEducation #AI #MAD #CyberSecurity</p>\n</div></div></div><div><div>Topics: </div><div><div><a href=\"/topics/kbtg\">KBTG</a></div><div><a href=\"/topics/kbtg-kampus\">KBTG Kampus</a></div><div><a href=\"/topics/ai\">AI</a></div><div><a href=\"/topics/cybersecurity\">Cybersecurity</a></div></div></div>","author":"sponsored","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"22acb00074e4c4e81c7d95a3bdf27ee913949edd326ab4a0b759ad62b4f63301","category":"Thai"}
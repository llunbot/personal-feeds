{"title":"Amazon One ระบบจ่ายเงินด้วยฝ่ามือ เพิ่มระบบยืนยันอายุอัตโนมัติ สำหรับซื้อเครื่องดื่มแอลกอฮอล์","link":"https://www.blognone.com/node/133948","date":1684796131000,"content":"<div><div><div><p>บริการระบบจ่ายเงินด้วยฝ่ามือ <a href=\"https://www.blognone.com/node/118717\">Amazon One</a> ประกาศเพิ่มคุณสมบัติใหม่ โดยนอกจากใช้จ่ายเงินได้แล้ว ยังสามารถใช้ยืนยันอายุของผู้ซื้อ สำหรับการซื้อเครื่องดื่มแอลกอฮอล์ได้ด้วย จากเดิมในขั้นตอนนี้ผู้ซื้อต้องแสดงเอกสารที่ออกให้โดยหน่วยงานรัฐทุกครั้ง</p>\n<p>โดย Amazon เพิ่มระบบยืนยันอายุใน Amazon One ผู้ใช้งานสามารถไปที่เว็บไซต์หรือคิออสก์ แล้วอัปโหลดภาพเอกสารยืนยันอายุของหน่วยงานรัฐ (ในอเมริกานิยมใช้ใบขับขี่) พร้อมกับเซลฟี่ใบหน้า ซึ่ง Amazon จะทำการตรวจสอบความถูกต้องเอกสาร แต่ไม่เก็บข้อมูลไว้ แล้วใช้เฉพาะภาพเซลฟี่ใบหน้านี้แสดงประกอบทุกครั้ง เมื่อสแกนฝ่ามือจ่ายเงินให้ร้านค้าเปรียบเทียบความถูกต้อง</p>\n<p>Amazon จะเริ่มใช้ระบบตรวจสอบอายุของ Amazon One นี้ที่ <a href=\"https://www.mlb.com/rockies/ballpark/sandlot\">SandLot Brewery</a> บาร์หน้าสนามเบสบอล Coors Field ของทีม Colorado Rockies โดยหวังว่าจะช่วยลดขั้นตอนการซื้อ-ยืนยันอายุ ที่ทำให้แถวรอยาวนั่นเอง แล้วเตรียมขยายต่อไปยังสถานที่อื่นในอนาคต</p>\n<p>ปัจจุบันระบบจ่ายเงินด้วยฝ่ามือ Amazon One มี<a href=\"https://www.blognone.com/node/129763\">ให้ใช้งาน</a>ใน Whole Foods Market, ร้าน Amazon Go และ Amazon Fresh ตลอดจนร้านค้าพาร์ตเนอร์อีกหลายแห่ง</p>\n<p>ที่มา: <a href=\"https://www.aboutamazon.com/news/retail/amazon-one-age-verification\">Amazon</a></p>\n<p><img alt=\"No Description\" src=\"https://www.blognone.com/sites/default/files/externals/cc9c55d0c74c20b5e115571f9c32ba45.png\" /></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/contactless-payment\">Contactless Payment</a></div><div><a href=\"/topics/computer-vision\">Computer Vision</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8c3045e97c3a3663cac0ecd276b3805a2298639e9debd1f30d4a719245ba920c","category":"Thai"}
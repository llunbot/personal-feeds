{"title":"Doom: The Dark Ages ประกาศวันขาย 15 พฤษภาคม 2025 เนื้อเรื่องเกิดก่อนภาค 2016","link":"https://www.blognone.com/node/144279","date":1737677790000,"content":"<div><div><div><p>Bethesda และ id Software ประกาศวันวางขายของเกม <strong>Doom: The Dark Ages</strong> เป็นวันที่ 15 พฤษภาคม 2025 พร้อมกันทุกแพลตฟอร์มคือ Xbox Series X|S, พีซี และ PS5</p>\n<p>Doom: The Dark Ages เป็นภาคก่อน (prequel) ของ Doom 2016 และ Doom Eternal โดยเล่าเรื่องของตัวเอก Doomslayer ในอดีตที่เป็นโลกแฟนตาซี-ไซไฟ (ก่อนไปตะลุยถล่มนรก-สวรรค์ในภาคถัดๆ มา) ทีมพัฒนาบอกว่าเกมภาคนี้เป็น Doom ที่ทะเยอทะยานที่สุดเท่าที่เคยสร้างมา ศัตรูมีขนาดใหญ่กว่าเดิม ฉากต่อสู้ยิ่งใหญ่กว่าเดิม</p>\n<p>รูปแบบเกมเพลย์เน้นการต่อสู้ระยะประชิด (melee combat) มากกว่าเดิม ทีมงานเปรียบเทียบว่าหาก Doom Eternal เป็นการขับเครื่องบิน เกมภาค The Dark Ages เหมือนเราเป็นรถถังเข้าปะทะ อาวุธใหม่ที่สำคัญของภาคนี้คือ โล่เลื่อย Shield Saw ที่ใช้ได้ทั้งรับและรุก</p>\n<p>ของใหม่ของภาคนี้คือการขับขี่หุ่นยนต์ยักษ์ Atlan ที่ให้อารมณ์เหมือนหนังสัตว์ประหลาดไคจู และมังกรไซบอร์กยักษ์ติดปืนกล ไล่ยิงถล่มศัตรูจากบนฟ้า ทั้งหุ่นยนต์และมังกรสามารถอัพเกรดความสามารถเพิ่มได้ด้วย</p>\n<p>การออกแบบฉากของภาค The Dark Ages เน้นการสำรวจฉากอย่างเสรี ต่างไปจาก Doom ภาคก่อนๆ ที่ค่อนข้างเป็นเส้นตรง เมื่อบวกกับสไตล์เกมที่เป็นแฟนตาซีย้อนยุคแนวปราสาทและป่าทึบ จึงเกิดเป็นสไตล์ที่แตกต่างจากภาคอื่น</p>\n<p><img alt=\"No Description\" src=\"https://www.blognone.com/sites/default/files/externals/d52c189a0b82d0cc34bb32cba1e2e870.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/5f798317873987a710840ad7acc27c0d.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/b33433185bff052506aa5cc962b7802f.jpeg\" /></p>\n<p>ที่มา - <a href=\"https://news.xbox.com/en-us/2025/01/23/doom-the-dark-ages-developer-direct-2025/\">Xbox</a></p>\n</div></div></div><div><div>Topics: </div><div><div><a href=\"/topics/doom\">Doom</a></div><div><a href=\"/topics/id-software\">id Software</a></div><div><a href=\"/topics/bethesda\">Bethesda</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f3763ae88f0deeda3a8746b3e0ed24ebbc46af75b937f64b69ab9372db733276","category":"Thai"}
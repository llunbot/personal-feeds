{"title":"อินเทลเปิดตัวแบรนด์ Intel Core Ultra สำหรับซีพียูรุ่นต่อไป พร้อมตัดตัว i ออกจากเลขรุ่น","link":"https://www.blognone.com/node/134381","date":1686848243000,"content":"<div><div><div><p>อินเทลประกาศว่าซีพียูรุ่นต่อไปที่ชื่อรหัสว่า Meteor Lake จะใช้แบรนด์ใหม่ คือ Intel Core Ultra และอินเทลวางแบรนด์นี้สำหรับซีพียูกลุ่มไคลเอนต์กลุ่มสูงสุด ขณะรุ่นอื่นๆ จะใช้แบรนด์ Intel Core ต่อไปเหมือนเดิม <a href=\"https://www.blognone.com/node/133648\">ตรงกับข่าวลือก่อนหน้านี้</a></p>\n<p>จุดที่อาจจะสับสนสักหน่อยคือระบบตัวเลข 3/5/7/9 นั้นยังคงมีอยู่ต่อไปแต่ตัดตัว i ออกจากชื่อแบรนด์ Intel Core Ultra เองก็มีเลขต่อท้าย 3/5/7/9 ต่อท้ายแบบเดียวกับ Intel Core คงต้องรอดูในระยะยาวว่าอินเทลจะแบ่งสินค้าอย่างไรว่าตัวไหนจะได้ใช้แบรนด์ Ultra บ้าง หรือตัวเลข 9 จะกันไว้สำหรับ Ultra เท่านั้นหรือไม่</p>\n<p>สิ่งที่หายไปคือเลขรุ่น (generation) ของซีพียูที่อินเทลบอกว่าจะไม่เน้นในชื่อหลักของซีพียูอีกแล้ว แต่จะไปอยู่ในหมายเลขรุ่นของซีพียูแทน เช่น \"Intel Core Ultra processor ##xx\" ที่เป็นเลขรุ่น</p>\n<p>ซีพียู Meteor Lake จะเป็นรุ่นแรกที่ใช้<a href=\"https://www.blognone.com/node/128969\">กระบวนการผลิต Intel 4</a> (ที่เคยเรียกว่า 7nm) พร้อมกับเทคโนโลยี tile ที่แบ่งส่วนต่างๆ ของชิปจากหลายโรงงาน และเทคโนโลยีแพ็กเกจชิปแบบ Foveros นอกจากนี้ยังเป็นชิปตัวแรกที่จะมีวงจรเร่งความเร็วปัญญาประดิษฐ์โดยเฉพาะ</p>\n<p>แบรนด์ Core เริ่มใช้มาตั้งแต่ปี 2006 สมัยยังเป็นซีพียู 32 บิต ส่วนแบรนด์ Core-i นั้นใช้ในซีพียู Nehalem เมื่อปี 2008 และใช้เรื่อยมาจนมาเปลี่ยนในปีนี้</p>\n<p>ที่มา - <a href=\"https://www.intel.com/content/www/us/en/newsroom/news/intel-announces-major-brand-update-upcoming-meteor-lake-launch.html\">Intel</a></p>\n<p><img alt=\"No Description\" src=\"https://www.blognone.com/sites/default/files/externals/27d1c0170f504650b778cf04e425ea31.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/2630d5bb29529e0c32dffdaabe4348f3.jpg\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/meteor-lake\">Meteor Lake</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"262d557f7e3c0de8d840ddea41a4d36aa63c558db198e8204b2db5c16dbafea6","category":"Thai"}
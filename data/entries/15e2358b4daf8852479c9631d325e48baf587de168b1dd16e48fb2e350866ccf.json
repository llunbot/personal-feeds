{"title":"Cainiao บริษัทลอจิสติกของ Alibaba ร่วมเสนอซื้อกิจการขนส่งคู่แข่ง Best","link":"https://www.blognone.com/node/136622","date":1699367999000,"content":"<div><div><div><p>บอร์ดบริหารของ Best บริษัทขนส่งสินค้าที่ให้บริการในจีนและภูมิภาคเอเชียนตะวันออกเฉียงใต้ เปิดเผยว่าบริษัทได้รับข้อเสนอขอซื้อกิจการทั้งหมด จากซีอีโอและผู้ก่อตั้ง Shao-Ning Johnny Chou ในฐานะตัวแทนของกลุ่มที่จะร่วมกันซื้อกิจการ ประกอบด้วย ตัวผู้ก่อตั้ง, หัวหน้าฝ่ายการลงทุน, กองทุน Denlux Logistics, กองทุนของ Alibaba, BJ Russell Holdings และส่วนการลงทุนของบริษัทขนส่ง Cainiao ในเครือ Alibaba</p>\n<p>ข้อเสนอของดีลนี้คือการซื้อหุ้น Best คืนจากผู้ถือหุ้นทั้งหมดที่ราคา 0.144 ดอลลาร์ต่อหุ้นสามัญ หรือ 2.88 ดอลลาร์ต่อหุ้น ADS ซึ่งบอร์ดบริหารได้ตั้งกรรมการพิเศษอิสระเพื่อพิจารณาข้อเสนอนี้ว่าเหมาะสมหรือไม่ โดยยังไม่มีความเห็นในตอนนี้</p>\n<p>ประเด็นสำคัญของดีลนี้คือ Best เป็นบริษัทที่ซื้อขายอยู่ในตลาดหลักทรัพย์นิวยอร์ก ขณะที่กลุ่มผู้เสนอซื้อกิจการนั้นมี Cainiao บริษัทขนส่งของ Alibaba รวมอยู่ด้วยซึ่ง Cainiao ถือเป็นคู่แข่งของ Best ขณะเดียวกัน Alibaba ก็มี<a href=\"https://www.blognone.com/node/133198\">แผนแยกธุรกิจเป็น 6 บริษัทย่อย</a> แล้วนำแต่ละบริษัทซื้อขายในตลาดหุ้น และ Cainiao ก็<a href=\"https://www.blognone.com/node/135886\">ยื่นไฟลิ่งเพื่อเตรียมเข้าตลาดหุ้นฮ่องกง</a>แล้ว โดยคาดว่าจะเป็นไอพีโอขนาดใหญ่ที่สุดตัวหนึ่ง ดีลซื้อ Best นี้ จึงอาจนำมาเสริมขนาดธุรกิจและเครือข่ายนั่นเอง</p>\n<p>ที่มา: <a href=\"https://www.prnewswire.com/news-releases/best-inc-announces-receipt-of-a-preliminary-non-binding-proposal-to-acquire-the-company-and-formation-of-special-committee-301978222.html\">Best Inc.</a> และ <a href=\"https://www.scmp.com/tech/article/3240553/alibabas-cainiao-makes-buyout-offer-local-rival-best-ahead-planned-blockbuster-hong-kong-ipo\">South China Morning Post</a></p>\n<p><img alt=\"No Description\" src=\"https://www.blognone.com/sites/default/files/externals/48edc075c09a959c31844c2228871f05.jpg\" /></p>\n</div></div></div><div><div>Topics: </div><div><div><a href=\"/topics/cainiao\">Cainiao</a></div><div><a href=\"/topics/alibaba\">Alibaba</a></div><div><a href=\"/topics/logistics\">Logistics</a></div><div><a href=\"/topics/acquisition\">Acquisition</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"15e2358b4daf8852479c9631d325e48baf587de168b1dd16e48fb2e350866ccf","category":"Thai"}
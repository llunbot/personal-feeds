{"title":"MacBook Pro รุ่นใหม่ซีพียู M1 Pro/Max เร็วแรงขึ้น - ตัด Touch Bar - เพิ่มพอร์ตเชื่อมต่อ - จอมีรอยบาก","link":"https://www.blognone.com/node/125339","date":1634582015000,"content":"<div><div><div><p>แอปเปิลเปิดตัว MacBook Pro รุ่นใหม่ที่ใช้<a href=\"https://www.blognone.com/node/125338\">ซีพียู M1 Pro และ M1 Max</a> มีสองขนาดหน้าจอคือ 14 นิ้ว และ 16 นิ้ว ซึ่งผู้ซื้อสามารถเลือกได้ว่าจะใช้ซีพียูตัวไหนกับหน้าจอแบบไหน ตัวเครื่องเป็นดีไซน์ใหม่</p>\n<p>MacBook Pro รุ่นใหม่ใช้หน้าจอแบบ Liquid Retina XDR ด้วยเทคโนโลยี mini-LED แบบเดียวกับใน iPad Pro รุ่นใหม่ รองรับอัตรารีเฟรชสูงสุด 120Hz กล้องหน้า FaceTime HD 1080p พร้อมฟีเจอร์ปรับปรุงคุณภาพของวิดีโออัตโนมัติ ระบบเสียงลำโพง 6 จุด รองรับ Spatial Audio อย่างไรก็ตามมีข้อสังเกตว่าหน้าจอมีพื้นที่รอยบากด้านบน สำหรับกล้อง FaceTime ด้วย</p>\n<p><img src=\"https://www.blognone.com/sites/default/files/externals/f355047b21d12dafab663f80cfee1f9c.jpg\" /></p>\n<p><img src=\"https://www.blognone.com/sites/default/files/externals/91a966081f04e23e090666cb9ce07797.jpg\" /></p>\n<p>คีย์บอร์ดกลับมาใช้รูปแบบเดียวกับ Magic Keyboard ที่รองรับ Touch ID โดยตัดแถบ Touch Bar ออกไป เปลี่ยนกลับมาเป็นแผงปุ่มฟังก์ชันแบบเดิม พร้อมปุ่ม Esc ที่ยาวขึ้น ซึ่งแอปเปิลบอกว่าเป็นความต้องการกลุ่มผู้ใช้ Pro ร่วมกับแทร็กแพดแบบ Force Touch</p>\n<p><img src=\"https://www.blognone.com/sites/default/files/externals/e643b5ee9f00b753d93f6b7a4c6a4e1b.jpg\" /></p>\n<p>MacBook Pro รอบนี้แอปเปิลกลับมาใส่พอร์ตเชื่อมต่อทั้งสองด้านมากขึ้น โดยมีทั้ง พอร์ต Thunderbolt 4 (USB‑C) จำนวน 3 พอร์ต ช่องเสียบการ์ด SDXC และพอร์ต HDMI โดยรองรับจอภายนอก 2 จอ สำหรับรุ่น 14 นิ้ว และ 4 จอ สำหรับรุ่น 16 นิ้ว รวมทั้งช่องต่อหูฟัง 3.5 มม. ส่วนการชาร์จใช้หัวต่อ MagSafe 3 แบตเตอรี่ใช้งานได้นานสูงสุด 17 ชั่วโมง</p>\n<p><img src=\"https://www.blognone.com/sites/default/files/externals/26d163874409469cd8c7bfa7cc7906e4.png\" /></p>\n<p>ประสิทธิภาพการทำงานที่มาพร้อมกับการใช้ซีพียู M1 Pro และ M1 Max เป็นจุดขายสำคัญของ MacBook Pro โดยแอปเปิลเปรียบเทียบไว้อย่างละเอียดดังนี้</p>\n<ul>\n<li>รุ่นจอ 16 นิ้ว ซีพียูทำงานเร็วขึ้น 2 เท่า เทียบกับรุ่น Core i9</li>\n<li>รุ่นจอ 16 นิ้ว จีพียูทำงานเร็วขึ้น 4 เท่า (M1 Max) และ 2.5 เท่า (M1 Pro) เทียบกับ Radeon Pro 5600M ใน MacBook Pro รุ่นก่อนหน้า</li>\n<li>รุ่นจอ 16 นิ้ว งาน Machine Learning เร็วขึ้น 5 เท่า</li>\n<li>รุ่นจอ 14 นิ้ว ซีพียูทำงานเร็วขึ้น 3.7 เท่า เทียบกับรุ่น Core i7 ใน MacBook Pro 13 นิ้ว</li>\n<li>รุ่นจอ 14 นิ้ว จีพียูทำงานเร็วขึ้น 13 เท่า (M1 Max) และ 9 เท่า (M1 Pro) เทียบกับ Core i7</li>\n<li>รุ่นจอ 14 นิ้ว งาน Machine Learning เร็วขึ้น 11 เท่า</li>\n</ul>\n<p><img src=\"https://www.blognone.com/sites/default/files/externals/43820fda85d04f87a3de476842bbef50.jpg\" /></p>\n<p>MacBook Pro รุ่นใหม่ ให้แรมเริ่มต้นที่ 16GB เพิ่มได้สูงสุดถึง 64GB มีตัวเลือก 2 สี คือ เทาสเปซเกรย์ กับ เงิน ราคาเริ่มต้นดังนี้</p>\n<ul>\n<li>14 นิ้ว เริ่มต้น 73,900 บาท เป็นซีพียู M1 Pro</li>\n<li>16 นิ้ว เริ่มต้น 89,900 บาท เป็นซีพียู M1 Pro</li>\n</ul>\n<p>กรณีเลือกซีพียู M1 Max ก็จะบวกราคาเพิ่มไปอีก ขึ้นอยู่กับรายละเอียดสเป็ก นอกจากนี้ยังมีราคาส่งเสริมการศึกษา ที่ลดราคาลงมาอีกด้วย</p>\n<p>สินค้าเปิดให้สั่งจองได้ตั้งแต่วันนี้ในอเมริกา เริ่มจัดส่ง 26 ตุลาคม 2021 เป็นต้นไป ส่วนในไทยยังไม่กำหนดวัน</p>\n<p>ที่มา: <a href=\"https://www.apple.com/th/newsroom/2021/10/apple-unveils-game-changing-macbook-pro/\">แอปเปิล</a></p>\n</div></div></div><div><div>Topics: </div><div><div><a href=\"/topics/macbook-pro\">MacBook Pro</a></div><div><a href=\"/topics/apple\">Apple</a></div><div><a href=\"/topics/apple-m1\">Apple M1</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0826474e29718b4fe5d6fc7f85248167dd13a1595410a3ea1c2da63d975801f1","category":"Thai"}
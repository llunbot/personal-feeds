{"title":"Marvel Rivals ยอดผู้เล่นแตะ 40 ล้านคน, NetEase ยืนยันปรับโครงสร้างทีมพัฒนานอกจีน","link":"https://www.blognone.com/node/144851","date":1740188418000,"content":"<div><div><div><p>บริษัทเกมจีน NetEase เผยผลประกอบการไตรมาส 4/2024 รายได้รวม 26.7 พันล้านหยวน ลดลง 1.4% เมื่อเทียบกับไตรมาสเดียวกันของปีก่อน แต่ถ้าแยกดูรายได้เฉพาะธุรกิจเกม 21.2 พันล้านหยวน เพิ่มขึ้น 1.5% โดยรายได้ที่ลดลงอยู่กับธุรกิจส่วนอื่นของบริษัท เช่น ธุรกิจเว็บค้นหา Youdao และธุรกิจเพลง Cloud Music</p>\n<p>เกมที่ทุกคนจับตาคือเกมยิงฮีโร่ Marvel Rivals ที่ยังสร้างผลงานได้ยอดเยี่ยม ตอนนี้ยอดผู้เล่นทะลุ 40 ล้านคนแล้ว ส่วนเกม Where Winds Meet แอคชั่นแนวกำลังภายในที่เพิ่งเปิดบริการเมื่อเดือนธันวาคม 2024 มียอดผู้เล่นในจีน 3 ล้านคนใน 4 วันแรก, ยอดผู้เล่นรวมตอนนี้มากกว่า 15 ล้านคน</p>\n<p>อย่างไรก็ตาม NetEase ยอมรับว่าต้องปรับโครงสร้างทีมพัฒนา Marvel Rivals เพื่อลดค่าใช้จ่ายในการพัฒนาเกม ซึ่งเป็นผลทำให้<a href=\"https://www.blognone.com/node/144775\">ทีมพัฒนาในอเมริกาเหนือโดนปลดออก</a></p>\n<p>NetEase ไม่ได้ให้รายละเอียดเรื่องการปลดทีมพัฒนาเกมนอกสหรัฐอเมริกามากนัก แต่ Bloomberg ให้ข้อมูลว่าในช่วงหลายเดือนที่ผ่านมา NetEase ทยอยปิดหรือหยุดโครงการพัฒนาเกมในสตูดิโอหลายแห่ง เช่น Ouka ในญี่ปุ่น, Worlds Untold ในแคนาดา และ Jar of Sparks ในสหรัฐอเมริกา ซึ่งเป็นไปตามแนวทางใหม่ของ William Ding ผู้ก่อตั้ง NetEase ที่หันมาเน้นผลประกอบการ ลดค่าใช้จ่าย เน้นเกมออนไลน์แนว live service ที่กินได้ยาวๆ นั่นเอง</p>\n<p>ที่มา - <a href=\"https://ir.netease.com/news-releases/news-release-details/netease-announces-fourth-quarter-and-fiscal-year-2024-unaudited\">NetEase</a>, <a href=\"https://www.videogameschronicle.com/news/marvel-rivals-has-passed-40-million-players-as-netease-reports-net-revenue-of-2-9-billion/\">VGC</a>, <a href=\"https://www.bloomberg.com/news/articles/2025-02-21/netease-s-billionaire-ceo-slashes-jobs-and-games-in-profit-push\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/3b4d685afdd9af3695b6f19ce0f232b0.jpg\" /></p>\n</div></div></div><div><div>Topics: </div><div><div><a href=\"/topics/marvel-rivals\">Marvel Rivals</a></div><div><a href=\"/topics/netease\">NetEase</a></div><div><a href=\"/topics/games\">Games</a></div><div><a href=\"/topics/financial-report\">Financial Report</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e9defaea8f7bce16d0311f916541f2f5c115455adb0eca16db037b3f27daa1ec","category":"Thai"}
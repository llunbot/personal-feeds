{"title":"Microsoft รายงานผลประกอบการ - ธุรกิจคลาวด์โต 30% ส่วนฮาร์ดแวร์ลดลง 9%","link":"https://www.blognone.com/node/137953","date":1706659291000,"content":"<div><div><div><p>ไมโครซอฟท์รายงานผลประกอบการของไตรมาสที่ 2 ตามปีการเงินบริษัท 2024 สิ้นสุดวันที่ 31 ธันวาคม มีรายได้รวม 62,020 ล้านดอลลาร์ เพิ่มขึ้น 18% จากช่วงเดียวกันในปีก่อน และมีกำไรสุทธิ 21,870 ล้านดอลลาร์ ตามบัญชี GAAP</p>\n<p>การเปลี่ยนแปลงสำคัญในรายงานผลประกอบการไตรมาสนี้คือไมโครซอฟท์ ได้ซื้อกิจการ Activision Blizzard เสร็จสิ้นแล้ว โดยส่วนธุรกิจนี้จะอยู่ในหมวด More Personal Computing ของรายงาน</p>\n<p>Satya Nadella ซีอีโอไมโครซอฟท์กล่าวว่าตอนนี้เราย้ายจากการพูดคุยถึง AI มาเป็นการนำ AI ใช้กับทุกส่วนใน Tech Stack ของบริษัท ซึ่งช่วยสร้างประโยชน์มากมายให้กับลูกค้าในทุกธุรกิจ</p>\n<p>รายได้แยกตามกลุ่มธุรกิจเป็นดังนี้</p>\n<ul>\n<li>Intelligent Cloud 25,880 ล้านดอลลาร์ เพิ่มขึ้น 20% รายได้จาก Azure เพิ่มขึ้น 30%</li>\n<li>Productivity and Business Processes 19,249 ล้านดอลลาร์ เพิ่มขึ้น 13% โดย Office 365 Commercial รายได้เพิ่มขึ้น 17% จำนวนลูกค้า Microsoft 365 Consumer เพิ่มเป็น 78.4 ล้านบัญชี</li>\n<li>More Personal Computing 16,891 ล้านดอลลาร์ เพิ่มขึ้น 19% รายได้ Windows OEM เพิ่มขึ้น 11% ธุรกิจฮาร์ดแวร์ลดลง 9% กลุ่ม Xbox ทั้งหมดรายได้เพิ่มขึ้น 61% เป็นผลจากการรวม Activision Blizzard และธุรกิจเสิร์ชเพิ่มขึ้น 8%</li>\n</ul>\n<p>Amy Hood ซีเอฟโอตอบคำถามจากนักวิเคราะห์ ว่าตอนนี้มีลูกค้าองค์กรที่จ่ายเงินเพื่อใช้งาน <a href=\"https://www.blognone.com/node/134896\">Microsoft 365 Copilot</a> ที่ราคา 30 ดอลลาร์ต่อบัญชีต่อเดือนมากแค่ไหน โดยไม่ได้บอกจำนวน แต่บอกว่าตอนนี้ยังเป็นช่วงเริ่มต้นของบริการ Microsoft 365 Copilot โดยการตอบรับถึงตอนนี้มีแนวโน้มที่ดี จะสร้างรายได้เพิ่มขึ้นเรื่อย ๆ</p>\n<p>ที่มา: <a href=\"https://www.microsoft.com/en-us/investor/earnings/fy-2024-q2/press-release-webcast\">ไมโครซอฟท์</a> และ <a href=\"https://www.cnbc.com/2024/01/30/microsoft-msft-q2-earnings-report-2024.html\">CNBC</a></p>\n<p><img src=\"https://www.blognone.com/sites/default/files/externals/e86b707010742678334c1881da77f704.jpg\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"24b7d160a7769fb5d60e26d690e4410a0a9da22d2c97a8f40a4f76543e7690bf","category":"Thai"}
{"title":"รายละเอียดกระทรวงยุติธรรมสหรัฐฟ้อง Apple ระบุ CarPlay คือความพยายามผูกขาดอุตสาหกรรมรถยนต์","link":"https://www.blognone.com/node/138882","date":1711297112000,"content":"<div><div><div><p>จากข่าวใหญ่เมื่อปลายสัปดาห์ที่กระทรวงยุติธรรมสหรัฐ<a href=\"https://www.blognone.com/node/138844\">ฟ้องแอปเปิล</a> ว่ามีพฤติกรรมผูกขาดทางการค้านั้น อาจใช้เวลาในการสอบสวนและคงมีข้อมูลออกมาเพิ่มเติมเป็นระยะ อย่างไรก็ตามในสำนวนการฟ้องนั้น กระทรวงยุติธรรมสหรัฐระบุหลายประเด็นที่มองว่าแอปเปิลพยายามผูกขาดธุรกิจ บางประเด็นผู้อ่านก็อาจพยักหน้าเห็นด้วยได้ไม่ยาก แต่บางประเด็นก็อาจขมวดคิ้วสงสัยแทน</p>\n<p>หัวข้อหนึ่งที่สื่อในอเมริกาหยิบมาตั้งคำถามว่าการฟ้องร้องนี้ เป็นการหยิบหลายเรื่องมาผสมกันเกินไป ก็คือการบอกว่า CarPlay ระบบเชื่อมต่อหน้าจอ iPhone กับหน้าจอรถยนต์ เป็นความพยายามของแอปเปิลในการผูกขาดระบบควบคุมของอุตสาหกรรมรถยนต์</p>\n<p>เอกสารฟ้องร้องระบุว่า แอปเปิลกำลังใช้วิธีเดียวกันที่เคยทำสำเร็จ มาใช้กับ CarPlay เพื่อให้แอปเปิลเป็นเทคโนโลยีเดียวที่ควบคุมส่วนต่าง ๆ ของรถยนต์ได้ มากกว่าปัจจุบันที่เป็นหน้าจอความบันเทิง ค่ายรถยนต์จะไม่มีทางเลือกไปใช้ระบบปฏิบัติการอื่น</p>\n<p>กรณีที่กระทรวงยุติธรรมสหรัฐยกมาแสดงว่าเป็นความพยายามของแอปเปิลคือ Car Key กุญแจรถยนต์ดิจิทัลซึ่งเชื่อมต่อกับ Apple Wallet แทนที่จะให้ใช้งานได้ผ่านแอปกุญแจอื่นด้วย ส่งผลให้ iPhone เป็นอุปกรณ์สำคัญในการควบคุมรถยนต์</p>\n<p>ทั้งนี้รถยนต์บางค่ายเช่น Tesla ก็ไม่รองรับกุญแจดิจิทัลของแอปเปิล</p>\n<p>ที่มา: <a href=\"https://www.thetruthaboutcars.com/cars/news-blog/the-doj-thinks-apple-carplay-is-bad-for-consumers-and-the-industry-44505892\">TTCA</a></p>\n<p><img src=\"https://www.blognone.com/sites/default/files/externals/a6fee4093f01ee6b5c35fa30a724b878.jpeg\" /></p>\n</div></div></div><div><div>Topics: </div><div><div><a href=\"/topics/carplay\">CarPlay</a></div><div><a href=\"/topics/automotive\">Automotive</a></div><div><a href=\"/topics/apple\">Apple</a></div><div><a href=\"/topics/antitrust\">Antitrust</a></div><div><a href=\"/topics/doj\">DoJ</a></div><div><a href=\"/topics/department-justice\">Department of Justice</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f6997879759bba601943c691a550b268338a74316eb17897f7668e1b0d48ce9b","category":"Thai"}
{"title":"Booking.com ชี้ ปัญหาลูกค้าเจอข้อความหลอกลวงในเว็บจองโรงแรม เกิดจากระบบคอมโรงแรมถูกแฮ็ก","link":"https://www.blognone.com/node/142910","date":1730557003000,"content":"<div><div><div><p>เว็บข่าวความปลอดภัย Krebs on Security มีบทความในประเด็นเรื่องแพลตฟอร์มจองโรงแรมอย่าง Booking.com เจอปัญหา phishing ส่งข้อความในระบบของ Booking.com เองมาหลอกลวงผู้ใช้ให้กรอกข้อมูลส่วนตัว</p>\n<p>ปัญหานี้ไม่ใช่เรื่องใหม่ของวงการจองโรงแรมออนไลน์ และมีรายงานใน social network ของไทยเองมานานพอสมควรแล้ว รูปแบบคือผู้จองโรงแรมจะได้รับข้อความจากผู้จัดการโรงแรมผ่านข้อความในระบบ มักบอกว่าการจ่ายเงินมีความผิดพลาด หรือต้องยืนยันตัวตนเพิ่มเติม พร้อมส่งลิงก์ URL เว็บปลอม phishing ที่หน้าตาเลียนแบบ Booking.com ของจริง เพื่อหลอกให้ผู้จองโรงแรมเข้าไปกรอกข้อมูลการเงินต่อไป</p>\n<p>Booking.com ยืนยันกับ Krebs ว่าปัญหาลักษณะนี้เกิดจากระบบคอมพิวเตอร์ของโรงแรมถูกแฮ็ก โดยเป็นการโจมตีที่ตั้งใจเจาะระบบโรงแรมเพื่อนำไปทำ phishing หลอกลวงลูกค้าอีกต่อหนึ่ง (โดยมากมักเป็นมัลแวร์) ไม่ได้เกิดจากระบบของ Booking.com เองที่ถูกแฮ็ก ซึ่งทาง Booking.com ก็บังคับให้พาร์ทเนอร์โรงแรมต้องล็อกอินแบบ 2FA เพื่อความปลอดภัยอีกชั้นหนึ่ง บริษัทเองยังพยายามใช้ AI ในการบล็อคข้อความหลอกลวงได้ 1.5 ล้านครั้งในปี 2023</p>\n<p>Krebs บอกว่านโยบายการบังคับ 2FA ของ Booking.com ยังไม่ชัดเจนนักว่าใช้กับพาร์ทเนอร์โรงแรมทุกแห่งหรือไม่ หากบังคับ 2FA ทั้งหมดแล้วทำไมยังเกิดเหตุการณ์ลักษณะนี้อยู่เรื่อยๆ และ Krebs ชี้ว่าปัจจุบันมีข้อมูลบัญชี-รหัสผ่านของโรงแรมที่ถูกแฮ็ก (และอาจยังไม่รู้ตัว) จำนวนมากถูกขายอยู่ในเว็บไซต์ใต้ดิน</p>\n<p>ที่มา - <a href=\"https://krebsonsecurity.com/2024/11/booking-com-phishers-may-leave-you-with-reservations/\">Krebs on Security</a></p>\n<p><img alt=\"No Description\" src=\"https://www.blognone.com/sites/default/files/externals/c14218ac5b28ee6957d54270ab6b61d5.jpeg\" /></p>\n<p>ตัวอย่างข้อความหลอกลวงที่ส่งเข้ามาในระบบ Booking.com</p>\n<p><img alt=\"No Description\" src=\"https://www.blognone.com/sites/default/files/externals/3f36d78f16433a6023acce43d848044e.png\" /></p>\n</div></div></div><div><div>Topics: </div><div><div><a href=\"/topics/bookingcom\">Booking.com</a></div><div><a href=\"/topics/phishing\">Phishing</a></div><div><a href=\"/topics/security\">Security</a></div><div><a href=\"/topics/scam\">Scam</a></div><div><a href=\"/topics/brian-krebs\">Brian Krebs</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"515f59dff204144345db96b1804f42f81f1554521510dfeabbfb864949017099","category":"Thai"}
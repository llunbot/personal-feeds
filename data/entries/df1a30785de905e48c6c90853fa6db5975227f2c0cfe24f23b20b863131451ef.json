{"title":"กลับสู่ยุคใช้คอมพิวเตอร์แบบ batch, Google Cloud ขายชิปฝึก AI แบบเข้าคิว และจองคิวล่วงหน้า","link":"https://www.blognone.com/node/137137","date":1701959924000,"content":"<div><div><div><p>Google Cloud ออกบริการ Dynamic Workload Scheduler แก้ปัญหาลูกค้าไม่สามารถขอใช้ชิปกราฟิกหรือ TPU เพื่อฝึกปัญญาประดิษฐ์ได้ เนื่องจากชิปมีไม่เพียงพอ โดยบริการนี้มี 2 โหมดทำงาน</p>\n<ol>\n<li>Flex Start: ระบบเข้าคิวล่วงหน้า ลูกค้าจะต้องแจ้งจำนวนชิปที่ต้องการและระยะเวลาที่ต้องการใช้งาน จากนั้นระบบจะเข้าคิวรอจนกว่าเครื่องจะว่างตามที่ต้องการและเรียกงานขึ้นมารัน โหมดนี้เหมาะสำหรับงานทดลองสั้นๆ หรือการทำ fine-tuning เท่านั้น สามารถรันงานสั้นที่สุดเพียงไม่กี่นาที ไปจนถึงสูงสุด 7 วัน</li>\n<li>Calendar: เป็นระบบจองคิวคลัสเตอร์ล่วงหน้า ต้องใช้งาน 7-14 วัน และจองล่วงหน้าได้ 8 สัปดาห์</li>\n</ol>\n<p>แนวทางนี้กลับไปคล้ายกับระบบ bath processing ในคอมพิวเตอร์ยุค 1960 ที่คอมพิวเตอร์มีราคาแพงมากๆ และยังไม่มีระบบรันงานแบบขนานเหมือนทุกวันนี้ ผู้ใช้คอมพิวเตอร์จะต้องส่งงานด้วยกระดาษเจาะรูหรือเทปแม่เหล็กไว้ล่วงหน้า และเมื่อถึงคิวรันงานระบบก็จะมาโหลดงานไปรันแล้วพิมพ์ผลลัพธ์ออกมา คอมพิวเตอร์สำหรับฝึกปัญญาประดิษฐ์ทุกวันนี้ก็เกิดปัญหาใกล้เคียงกัน คือคอมพิวเตอร์มีไม่เพียงพอสำหรับการรันงานฝึกปัญญาประดิษฐ์ขนาดใหญ่ การกลับไปใช้แนวคิดแบบเดิมๆ จึงกลับมาอีกครั้ง</p>\n<p>ที่มา - <a href=\"https://cloud.google.com/blog/products/compute/introducing-dynamic-workload-scheduler\">Google Cloud Blog</a></p>\n<p><img alt=\"No Description\" src=\"https://www.blognone.com/sites/default/files/externals/a8d5c63fe7542e71195338533c8b3684.jpg\" /></p>\n</div></div></div><div><div>Topics: </div><div><div><a href=\"/topics/google-cloud\">Google Cloud</a></div><div><a href=\"/topics/gpgpu\">GPGPU</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"df1a30785de905e48c6c90853fa6db5975227f2c0cfe24f23b20b863131451ef","category":"Thai"}
{"title":"องค์กรที่ใช้ LLM ยังมองการ Generative AI สำหรับการติดต่อลูกค้าว่าต้องใช้งานเป็นขั้น ใช้ระบบเดิมๆ ในข้อมูลสำคัญ มีคนตรวจสอบผล","link":"https://www.blognone.com/node/139148","date":1712697650000,"content":"<div><div><div><p>ในงาน Google Cloud Next 2024 กูเกิลเชิญผู้ให้บริการองค์กร จากองค์กรขนาดใหญ่ เช่น กลุ่มโรงแรม IHG, Verizon, Bayer โดยองค์กรเหล่านี้เตรียมใช้งาน generative AI ในแอปพลิเคชั่นที่ติดต่อกับลูกค้าแล้ว แม้จะมองเห็นโอกาสมากแต่ก็ยังเป็นการใช้งานอย่างระมัดระวังอยู่</p>\n<p>Kalyani Sekar Chief Data Officer จาก Verizon ระบุว่าการสร้างแอปพลิเคชั่น generative AI นั้นควรเริ่มปล่อยให้ใช้งานจากวงเล็กภายในองค์กรเองก่อน และค่อยๆ ขยายไปยังกลุ่มใหญ่ขึ้นจนถึงผู้ใช้ภายนอกองค์กร เพื่อจะได้เห็นความสามารถและข้อจำกัดของระบบ และจุดสำคัญที่สุดของการใช้งาน generative AI นั้นอาจจะไม่ใช่ปัญหาว่ามันตอบอะไรได้บ้าง แต่ต้องพยายามไม่ให้ AI ตอบคำถามที่มันจะตอบผิด แล้วส่งให้คนทำงานเป็นคนตอบแทน</p>\n<p>Josh Weiss รองประธานจากกลุ่มโรงแรม IHG ระบุว่ากำลังสร้างแอปพลิเคชั่น generative AI ที่แนะนำโปรแกรมท่องเที่ยวให้กับลูกค้าโดยตรง และเขายอมรับว่า genertive AI นั้นยังมีข้อจำกัด โดยแนวทางของ IHG คือข้อมูลสำคัญๆ เช่น ราคาห้อง ยังคงอยู่กับระบบเดิมๆ ตัว generative AI เป็นเพียงตัวแนะนำลูกค้าว่าให้ดูข้อมูลที่หน้าเว็บใด แนวทางนี้ลดความเสี่ยงที่แชตบอตจะตอบข้อมูลราคาให้ลูกค้าผิดไป</p>\n<p>Guido Mathews รองประธาน Bayer Radiology ระบุว่า Bayer <a href=\"https://www.businesswire.com/news/home/20240409752046/en/Bayer-and-Google-Cloud-to-accelerate-development-of-AI-powered-healthcare-applications-for-radiologists\">กำลังสร้างแพลตฟอร์มสำหรับช่วยแพทย์วิเคราะห์ภาพทางการแพทย์</a> เพิ่มประสิทธิภาพในการวิเคราะห์โรค แต่ระบบเหล่านี้ก็ยังต้องอาศัยแพทย์เป็นผู้ตัดสินใจอยู่</p>\n<p>ที่มา - เวทีเสวนา Google Cloud Next 2024</p>\n<p><img alt=\"No Description\" src=\"https://www.blognone.com/sites/default/files/externals/e31abc694b53ca88fd877b54c839bdb9.jpg\" /></p>\n</div></div></div><div><div>Topics: </div><div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/ai\">AI</a></div><div><a href=\"/topics/google-cloud\">Google Cloud</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4d4d33fca48b884bd20b7991966d350b609474e0f74cd1f82370b6edc4165239","category":"Thai"}
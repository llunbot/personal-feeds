{"title":"ผู้ก่อตั้ง Telegram เผย จำนวนผู้ใช้งานทะลุ 900 ล้านบัญชี - คาดบริษัทเริ่มมีกำไรในปีหน้า","link":"https://www.blognone.com/node/138635","date":1710169035000,"content":"<div><div><div><p>Pavel Durov ผู้ก่อตั้ง Telegram ให้สัมภาษณ์พิเศษกับ Financial Times เปิดเผยข้อมูลตัวเลขของแพลตฟอร์มแชท ว่าตอนนี้มีผู้ใช้งานมากกว่า 900 ล้านบัญชีแล้ว โดยทำเงินระดับ \"หลายร้อยล้านดอลลาร์\" ต่อปี ผ่านระบบโฆษณาและจากสมาชิก Subscription คาดว่าบริษัทจะเริ่มมีกำไรตั้งแต่ปีหน้าเป็นต้นไป</p>\n<p>เขาให้เหตุผลของโมเดลการหาเงินที่มากขึ้น เนื่องจากบริษัทยังต้องการมีอิสระในการดำเนินงานต่อไป Telegram เองเคยได้รับข้อเสนอจากนักลงทุน ที่มูลค่ากิจการระดับ 30,000 ล้านดอลลาร์ แต่บริษัทมองแนวทางไอพีโอเข้าตลาดหุ้นมากกว่า ส่วนการรับเงินนักลงทุนนั้นจะรับเป็นเงินไม่มาก แลกกับหุ้นจำนวนน้อยเช่นกัน</p>\n<p>Telegram เปิดตัวระบบ Subscription ชื่อว่า Telegram Premium ตั้งแต่สองปีที่แล้ว ในเวลาไม่นานก็มีผู้สมัครใช้งาน<a href=\"https://www.blognone.com/node/131754\">มากกว่า 1 ล้านบัญชี</a> นอกจากนี้ยังมีการหารายได้ผ่านระบบส่วนแบ่งโฆษณากับเจ้าของช่อง (Channel) โดยมีแผนขยายบริการส่วนนี้ไปทั่วโลก และรองรับการลงโฆษณาทั้งขนาดเล็กจนถึงใหญ่</p>\n<p>นอกจากโมเดลหารายได้ที่กล่าวว่า Telegram ยังทดลองโมเดลธุรกิจอื่นทั้งโครงการ<a href=\"https://www.blognone.com/node/99916\">บล็อกเชน TON</a> ที่ต่อยอดไปทั้ง<a href=\"https://www.blognone.com/node/131762\">ระบบยืนยันตัวตน</a> จนถึงระบบวอลเลตคริปโต เป็นต้น</p>\n<p>ที่มา: <a href=\"https://techcrunch.com/2024/03/11/telegram-founder-says-the-company-will-become-profitable-next-year/\">TechCrunch</a></p>\n<p><img src=\"https://www.blognone.com/sites/default/files/externals/7f4446072728482d26399dd4c85a31c5.png\" /></p>\n</div></div></div><div><div>Topics: </div><div><div><a href=\"/topics/telegram\">Telegram</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3e3119d553d47257bd45212425082b4235225f918eef82af50e6e69a7e7e7236","category":"Thai"}
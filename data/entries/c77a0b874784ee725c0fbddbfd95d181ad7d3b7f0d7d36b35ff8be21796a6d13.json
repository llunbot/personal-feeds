{"title":"ธนาคารในเอธิโอเปียเกิดปัญหาระบบผิดพลาด ATM จ่ายเงินมากกว่าที่กด ความเสียหายกว่าพันล้านบาท","link":"https://www.blognone.com/node/138820","date":1710952340000,"content":"<div><div><div><p>มีรายงานว่าเมื่อวันเสาร์ที่ผ่านมา Commercial Bank of Ethiopia หรือ CBE ธนาคารพาณิชย์ขนาดใหญ่ที่สุดในประเทศเอธิโอเปีย เกิดปัญหาระบบทำงานผิดพลาด ลูกค้าสามารถกดถอนเงินจากตู้เอทีเอ็ม และได้เงินออกมามากกว่าที่กดคำสั่งไป</p>\n<p>เหตุการณ์นี้ทำให้กลุ่มนักศึกษาในมหาวิทยาลัยหลายแห่งบอกต่อกันอย่างรวดเร็ว แม้เป็นเวลาตี 1 ก็เกิดการต่อแถวยาวหน้าตู้เอทีเอ็มเพื่อถอนเงิน จนกระทั่งธนาคารพบความผิดพลาด จึงสั่งระงับรายการ และเจ้าหน้าที่ตำรวจได้เข้ามาสั่งให้หยุดการถอนเงิน</p>\n<p>ธนาคารกลางเอธิโอเปียระบุว่าเหตุการณ์นี้เกิดจากความผิดพลาด ในระหว่างช่วงที่ธนาคารปิดระบบบำรุงรักษา (Maintenance) ทั้งนี้ CBE ประเมินมูลค่าความเสียหายที่เกิดขึ้นราว 2,400 ล้านเบอร์เอธิโอเปีย หรือประมาณ 1,500 ล้านบาท มีธุรกรรมเกิดขึ้นมากกว่า 5 แสนครั้ง ซึ่งธนาคารจะทำงานร่วมกับเจ้าหน้าที่ตำรวจเพื่อตามเงินส่วนที่ถอนเกินนี้กลับมาต่อไป</p>\n<p>ที่มา: <a href=\"https://www.bbc.com/news/world-68599027\">BBC</a> และ <a href=\"https://news.sky.com/story/ethiopian-bank-seeks-to-recover-millions-after-glitch-triggers-massive-withdrawals-13098142\">Sky News</a></p>\n<p><img alt=\"No Description\" src=\"https://www.blognone.com/sites/default/files/externals/a224297103d30c20a156acb8c56a9cc2.jpeg\" /></p>\n</div></div></div><div><div>Topics: </div><div><div><a href=\"/topics/ethiopia\">Ethiopia</a></div><div><a href=\"/topics/bug\">Bug</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c77a0b874784ee725c0fbddbfd95d181ad7d3b7f0d7d36b35ff8be21796a6d13","category":"Thai"}
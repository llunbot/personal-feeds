{"title":"Shigeru Miyamoto กล่าวเนื่องในการเปิด Nintendo Museum \"เรามีแนวทางของตนเอง ไม่ต้องตามเทรนด์ในอุตสาหกรรมเกม\"","link":"https://www.blognone.com/node/142257","date":1727437550000,"content":"<div><div><div><p>Shigeru Miyamoto ผู้สร้าง Mario ให้สัมภาษณ์กับ Famitsu ในโอกาสที่นินเทนโดเตรียมเปิดพิพิธภัณฑ์ Nintendo Museum ในวันที่ 2 ตุลาคมนี้ โดยเนื้อหาช่วงหนึ่งพูดถึงแนวคิดเรื่องการรักษาแนวทางของบริษัท ไม่ต้องตามทุกกระแสหรือทิศทางที่บริษัทอื่นในอุตสาหกรรมเกมทำ</p>\n<p>Miyamoto บอกว่าสิ่งของที่นำมาจัดแสดงในพิพิธภัณฑ์นั้น เดิมถูกเก็บรักษาเอาไว้ในคลังสินค้า ซึ่งคงดีกว่าถ้าหากสิ่งเหล่านี้นำมาจัดแสดงให้ทุกคน รวมทั้งพนักงานของนินเทนโดได้ดู ซึ่งเรื่องที่สะท้อนได้จากสิ่งของที่เก็บรวบรวมจาก 3 ชั่วอายุคน คือนินเทนโดเป็นบริษัทที่ไม่ได้เดินตามแนวทางของบริษัทเกมคู่แข่ง หรือต้องใช้เทคโนโลยีล้ำสมัยที่สุดในเวลานั้น แม้นินเทนโดก็มีฝ่ายวิจัยพัฒนาอยู่</p>\n<p>เขาบอกว่าที่ผ่านมาคนเคยถามว่า ทำไมนินเทนโดไม่ทำเกมออนไลน์ ทำไมไม่ทำเกมลงมือถือ ทำไมไม่ใช่ชิปประมวลผลรุ่นล่าสุด คำตอบของคำถามนี้มีในพิพิธภัณฑ์ที่จัดแสดง บริษัทเลือกทำทุกอย่างตามเวลาที่พร้อมและเหมาะสม จึงทำให้นินเทนโดเป็นนินเทนโดถึงทุกวันนี้</p>\n<p>เขายังตอบคำถามเรื่องการสร้างพิพิธภัณฑ์ในเมืองอื่นนอกจากเกียวโต ว่าโครงการนี้ไม่ได้ออกแบบมาในเชิงธุรกิจ แต่ต้องการให้ทุกคนเข้าใจประวัติศาสตร์ของนินเทนโด จึงไม่มีแผนเปิดสาขาเพิ่มเติม</p>\n<p>Nintendo Museum ได้เปิดให้สื่อมวลชนจำนวนหนึ่งเข้าชมเมื่อไม่กี่วันที่ผ่านมา โดยมีส่วนที่เป็นไวรัลคือคือโซน Bonus Stage ที่เป็นร้านขายสินค้าที่ระลึก เพราะมีสินค้าที่อิงกับเกมคอนโซลรุ่นต่าง ๆ มากมาย โดยเฉพาะหมอนที่ออกแบบเป็นจอยเกมรุ่นต่าง ๆ <a href=\"https://game.watch.impress.co.jp/docs/preview/1625869.html\">สามารถดูรูปภาพทั้งหมดได้ที่นี่</a></p>\n<p>ที่มา: Nintendo Life <a href=\"https://www.nintendolife.com/news/2024/09/forget-the-console-wars-miyamoto-says-nintendo-has-always-followed-its-own-path\">[1]</a>, <a href=\"https://www.nintendolife.com/news/2024/09/miyamoto-nintendo-wont-be-opening-museums-in-other-locations\">[2]</a>, <a href=\"https://www.nintendolife.com/news/2024/09/the-nintendo-museums-exclusive-merch-looks-seriously-cool\">[3]</a></p>\n<p><img src=\"https://www.blognone.com/sites/default/files/externals/e93cdde08e956d11f40a0c3003b5e01f.jpeg\" /></p>\n</div></div></div><div><div>Topics: </div><div><div><a href=\"/topics/nintendo\">Nintendo</a></div><div><a href=\"/topics/museum\">Museum</a></div><div><a href=\"/topics/games\">Games</a></div><div><a href=\"/topics/shigeru-miyamoto\">Shigeru Miyamoto</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"62e55a3a2444ae17be0b04fbc578c63c40b34cd26636f63efb2f727d004bc852","category":"Thai"}
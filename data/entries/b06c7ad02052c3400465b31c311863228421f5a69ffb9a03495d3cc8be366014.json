{"title":"Amazon ลงทุนโรงงานไฟฟ้านิวเคลียร์ขนาดเล็ก มุ่งเป้าไร้คาร์บอนปี 2040","link":"https://www.blognone.com/node/142593","date":1729103011000,"content":"<div><div><div><p>Amazon ประกาศทำข้อตกลงเพื่อเตรียมการใช้พลังงานไฟ้ฟ้าจากนิวเคลียร์กับ 3 บริษัท โดยเน้นโครงการที่ใช้เตาปฎิกรณ์ขนาดเล็ก (Small Modular Reactors - SMR) ที่สามารถก่อสร้างใกล้กับบริเวณที่ใช้พลังงานได้โดยตรง</p>\n<p>สองบริษัทแรก คือ Energy Northwest บริษัทผลิตไฟฟ้า และ X-Energy ผู้พัฒนา SMR โครงการนี้ Amazon เซ็นสัญญาซื้อไฟฟ้าจากการติดตั้งเตาปฏิกรณ์ Xe-100 สี่ชุดแรก ที่ X-Energy จะส่งมอบให้ Energy Northwest รวมกำลังไฟฟ้า 320MW พร้อมกับออปชั่นซื้อเพิ่มได้ถึง 960MW หากมีการติดตั้งเฟสถัดๆ ไป ตัว X-Energy เองยังได้เงินทุน 500 ล้านดอลลาร์เพื่อพัฒนาเตาปฏิกรณ์ในคราวเดียวกัน แม้ X-Energy จะเน้นโรงงานไฟฟ้าขนาดเล็ก แต่ก็คาดว่าจะสร้างโรงงานได้รวม 5GW ภายในปี 2039</p>\n<p>อีกข้อตกลงหนึ่งคือการลงนามสำรวจความเป็นไปได้ในการตั้งโรงงานไฟฟ้านิวเคลียร์กับบริษัทผลิตไฟฟ้า Dominion Energy คาดว่าจะตั้งโรงงานไฟฟ้า SMR ขนาด 300MW ได้</p>\n<p>เมื่อต้นปี <a href=\"https://www.blognone.com/node/138538\">AWS เคยตั้งศูนย์ข้อมูลติดโรงงานไฟฟ้านิวเคลียร์</a>มาก่อนแล้ว การประกาศวันนี้ก็น่าจะแสดงทิศทางว่าทั้งบริษัทเอาจริงกับพลังงานนิวเคลียร์แน่นอน</p>\n<p>ที่มา - <a href=\"https://www.aboutamazon.com/news/sustainability/amazon-nuclear-small-modular-reactor-net-carbon-zero\">Amazon</a></p>\n<p><img alt=\"No Description\" src=\"https://www.blognone.com/sites/default/files/externals/9e5616c05c388a5f9197d3a51cdcc270.jpg\" /></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/nuclear\">Nuclear</a></div><div><a href=\"/topics/energy\">Energy</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b06c7ad02052c3400465b31c311863228421f5a69ffb9a03495d3cc8be366014","category":"Thai"}
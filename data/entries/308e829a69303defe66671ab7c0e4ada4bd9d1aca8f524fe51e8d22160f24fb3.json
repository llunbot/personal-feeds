{"title":"ศาลสูงสุดสหรัฐฯ ยืนยันแบน TikTok มีผล 19 ม.ค. นี้","link":"https://www.blognone.com/node/144175","date":1737132292000,"content":"<div><div><div><p>TikTok เตรียมโดนแบนจากสหรัฐฯ แน่ ๆ หลังศาลสูงสุดสหรัฐฯ ตัดสินให้ ByteDance ซึ่งเป็นบริษัทที่มีฐานอยู่ในจีนและเป็นเจ้าของ TikTok <a href=\"https://www.blognone.com/node/139399\">โอนกรรมสิทธิ์ภายในวันอาทิตย์ มิเช่นนั้นจะโดนแบน</a></p>\n<p>แต่ ByteDance ปฏิเสธที่จะขาย TikTok ออกไป หมายความว่าเหล่า Users กว่า 170 ล้านแอคเคาท์จะถูกตัดสิทธิในการเข้าถึงแอป ไม่สามารถเล่น TikTok ได้อีก</p>\n<p><a href=\"https://www.blognone.com/node/117755\">ยุคทรัมป์ 1.0 เคยสนับสนุนเต็มที่ให้แบน TikTok</a> แต่หลังจากที่เขาพบปะกับ Jeff Yass ซึ่งเป็นหนึ่งในมหาเศรษฐีที่เป็นผู้บริจาครายใหญ่ให้กับพรรครีพับลิกัน แถมยังเป็นนักลงทุนรายใหญ่ของ ByteDance และถือหุ้นใน<a href=\"https://www.blognone.com/node/130912\">โซเชียลมีเดียของทรัมป์ Truth Social</a> ความคิดของทรัมป์ก็เปลี่ยนไป แถมยังมียอดวิวจากแพลตฟอร์ม TikTok สูงถึงพันล้านวิว ทำให้เขาเริ่มเปลี่ยนใจ และเริ่มคัดค้านการแบน</p>\n<p><a href=\"https://www.blognone.com/node/143848\">ทรัมป์เตรียมเข้าพิธีสาบานตนในวันจันทร์นี้</a> และจะเป็น 1 วันหลังขีดเส้นตายบังคับให้ขายแพลตฟอร์ม หลายคนคาดว่า ซีอีโอ Shou Chew น่าจะเข้าร่วมพิธีสาบานตนแน่ ๆ</p>\n<p>อย่างไรก็ดี <a href=\"https://www.supremecourt.gov/opinions/24pdf/24-656_ca7d.pdf\">เอกสารจากศาลสูงสหรัฐฯ ลงวันที่ 17 มกราคม ระบุถึงกรณี TikTok รวม 27 หน้า</a> เนื้อหาระบุว่า TikTok เป็นโซเชียลมีเดีย แพลตฟอร์มที่อนุญาตให้ผู้ใช้งานแพลตฟอร์มสามารถผลิตคอนเทนต์เป็นวิดีโอสั้นที่ระบุข้อความและเสียงได้ TikTok เปิดตัวมาตั้งแต่ปี 2017 มีผู้ใช้งานกว่า 170 ล้านรายในสหรัฐอเมริกา และมีผู้ใช้งานทั่วโลกกว่า 1 พันล้านราย</p>\n<p>ในปี 2023 ผู้ใช้งาน TikTok ในสหรัฐอเมริกาอัพโหลดคลิปวิดีโอไปแล้วกว่า 5.5 พันล้านคลิปวิดีโอ มียอดวิวทั่วโลกกว่า 13 ล้านล้านครั้ง</p>\n<p>TikTok ที่ดำเนินการในสหรัฐอเมริกา ดำเนินการโดยบริษัท TikTok Inc บริษัทสัญชาติอเมริกันที่จัดตั้งและมีสำนักงานใหญ่ที่แคลิฟอร์เนีย บริษัทแม่ของ TikTok คือ<a href=\"https://www.blognone.com/node/133021\">บริษัท ByteDance Ltd เป็นเจ้าของกรรมสิทธิ โดยพัฒนาขึ้นที่จีน บริษัทยังรับผิดชอบและพัฒนาบางส่วนที่โค้ดโปรแกรมแพลตฟอร์ม TikTok</a></p>\n<p>ByteDance Ltd ยังอยู่ภายใต้กฎหมายของจีนที่กำหนดให้บริษัทต้องให้ความช่วยเหลือ หรือให้ความร่วมมือ กับการทำงานด้านหน่วยข่าวกรองของรัฐบาลจีน และต้องทำให้รัฐบาลจีนแน่ใจว่ารัฐบาลจีนมีอำนาจในการเข้าถึงและควบคุมข้อมูลส่วนตัวของบริษัทได้ด้วย</p>\n<p>ที่มา: <a href=\"https://techcrunch.com/2025/01/17/supreme-court-upholds-tiktok-ban/\">TechCrunch</a>, <a href=\"https://www.cnbc.com/2025/01/17/supreme-court-rules-to-uphold-tiktok-ban.html\">CNBC</a>, และ <a href=\"https://www.supremecourt.gov/opinions/24pdf/24-656_ca7d.pdf\">Supreme Court</a></p>\n<p><img src=\"https://www.blognone.com/sites/default/files/externals/c340609cca6b67963d091149cdf35cf2.png\" alt=\"TikTok Banned\" /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/usa\">USA</a></div><div><a href=\"/topics/lawsuits\">Lawsuits</a></div><div><a href=\"/topics/donald-trump\">Donald Trump</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"308e829a69303defe66671ab7c0e4ada4bd9d1aca8f524fe51e8d22160f24fb3","category":"Thai"}
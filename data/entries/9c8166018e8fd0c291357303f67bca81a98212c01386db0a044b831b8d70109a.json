{"title":"เปิดตัวสวย Clair Obscur: Expedition 33 เกม RPG เทิร์นเบส คะแนนรีวิวเฉลี่ยสูงถึง 92/100","link":"https://www.blognone.com/node/146011","date":1745416586000,"content":"<div><div><div><p>ทรงมาดีมากกับ <a href=\"https://www.blognone.com/node/144287\">Clair Obscur: Expedition 33 เกม Turn-based RPG สายฝรั่งเศส</a> ที่มีกำหนดขาย 24 เมษายน (พรุ่งนี้) ตอนนี้คะแนนรีวิวออกแล้ว คะแนนเฉลี่ยออกมาในระดับสูงมากคือ <a href=\"https://www.metacritic.com/game/clair-obscur-expedition-33/\">92/100 บน Metacritic</a> และ <a href=\"https://opencritic.com/game/18026/clair-obscur-expedition-33\">92% บน OpenCritic</a> สูงเป็นอันดับ 1 (ร่วม) ของเกมปี 2025 ที่ออกขายมาทั้งหมด (เฉือนชนะ <a href=\"https://www.blognone.com/node/145091\">Split Fiction ที่ได้ 91/100</a>) กลายเป็นหนึ่งในตัวเต็งชิงตำแหน่งเกมยอดเยี่ยมของปี 2025 อีกราย</p>\n<p>Clair Obscur: Expedition 33 เป็นเกม RPG ของสตูดิโอหน้าใหม่ชื่อ Sandfall Interactive จากฝรั่งเศส ก่อตั้งในปี 2020 โดย <a href=\"https://www.linkedin.com/in/guillaume-broche-11909393/details/experience/\">Guillaume Broche</a> ผู้กำกับของเกมที่เคยอยู่กับ Ubisoft มาก่อน เคยมีผลงานอยู่ในทีม Ghost Recon Breakpoint, The Division 2 และเกมตระกูล Might &amp; Magic ทั้งสตูดิโอมีนักพัฒนาประมาณ 30 คน และใช้เอนจิน Unreal Engine 5</p>\n<p>เนื้อเรื่องของเกมเกิดขึ้นในโลกแฟนตาซีที่ได้แรงบันดาลใจจากยุโรปยุค Belle Epoque มีเทพธิดาชื่อ Paintress ตื่นขึ้นมาแล้ววาดตัวเลขลงบนแผ่นหิน คนที่อายุตามเลขจะต้องตายทั้งหมด และตัวเลขจะลดลงเรื่อยๆ</p>\n<p>การตื่นครั้งล่าสุด Paintress วาดเลข 33 เท่ากับอายุของกลุ่มตัวเอก (32 กำลังขึ้น 33) จึงต้องออกเดินทางเพื่อหยุดยั้งหายนะของโลกในครั้งนี้ ตัวละครแต่ละคนในปาร์ตี้ต่างสูญเสียคนที่รักจากการตื่นของเทพธิดาในครั้งก่อนๆ</p>\n<p>ทีมพัฒนาเกมระบุชัดว่าได้แรงบันดาลใจมาจากเกม RPG คลาสสิกอย่าง Final Fantasy แต่ปรับปรุงระบบเกมแบบเทิร์นเบส โดยใส่ไอเดียจาก Persona และ Sekiro เข้ามา สามารถกดหลบหรือสกัดกั้น (parry) การโจมตีของศัตรูในจังหวะที่ถูกต้อง</p>\n<p><img alt=\"No Description\" src=\"https://www.blognone.com/sites/default/files/externals/a79a4a82c377c5a848c4efcc0090987e.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/54942ac923ecd02843d34383da99a2d1.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/62258b80831455f094ca816c4450f2d7.jpg\" /></p>\n<p>สื่อเกมชื่อดังบางแห่งให้คะแนนระดับเต็มหรือเกือบเต็ม กลุ่มที่ให้คะแนนเต็มได้แก่ <a href=\"https://www.dualshockers.com/clair-obscur-expedition-33-review/\">DualShockers ให้ 10/10</a> ชื่นชมเนื้อเรื่อง เพลงประกอบ ระบบต่อสู้แบบเทิร์นเบสแต่มีมิติ จังหวะและความยาวของเกมที่กำลังพอดีๆ และ <a href=\"https://www.thegamer.com/clair-obscur-expedition-33-review/\">TheGamer ให้ 5/5 ชมวิธีการเล่าเรื่อง ระบบต่อสู้ งานภาพ เสียงพากย์ ดนตรีประกอบ</a> ทั้งสองเว็บวิจารณ์ตรงกันว่าข้อเสียคือเกมไม่มี minimap ให้</p>\n<p>สื่อเกมยักษ์ใหญ่อื่นๆ ส่วนใหญ่ให้คะแนนเกือบเต็ม ได้แก่</p>\n<ul>\n<li><a href=\"https://www.destructoid.com/reviews/clair-obscur-expedition-33-review/\">Destructoid ให้ 9.5/10</a> ชมระบบต่อสู้ การพัฒนาความสามารถตัวละคร โลกในเกมที่สวยงาม เสียงพากย์ ดนตรีประกอบ</li>\n<li><a href=\"https://www.gamespot.com/reviews/clair-obscur-expedition-33-review-light-and-shadow/1900-6418358/\">Gamespot ให้ 9/10</a> ชมเนื้อเรื่อง ตัวละคร การยกเครื่องระบบเทิร์นเบสผสมแอคชั่น ทักษะของตัวละครที่แตกต่างกัน การต่อสู้กับบอสบางตัวที่น่าจดจำ และโลกในเกมที่สวยงาม</li>\n<li><a href=\"https://www.ign.com/articles/clair-obscur-expedition-33-review\">IGN ให้ 9/10</a> เนื้อเรื่องดี ระบบการต่อสู้ยอดเยี่ยม ชวนให้รำลึกถึงเกม RPG คลาสสิคหลายเกม</li>\n<li><a href=\"https://www.pushsquare.com/reviews/ps5/clair-obscur-expedition-33\">Pushsquare ให้ 9/10</a> ชมเนื้อเรื่อง มุมมองแบบภาพยนตร์ในเกม ระบบการต่อสู้ การสำรวจโลกในเกม แต่วิจารณ์ลิปซิงก์ของตัวละครยังไม่ดีนัก</li>\n<li><a href=\"https://www.gameinformer.com/review/clair-obscur-expedition-33/melancholy-rpg-eminence\">GameInformer ให้ 9/10</a> ชมเนื้อเรื่อง การต่อสู้ งานภาพดูมีสไตล์ ความกล้าในการนำเกม RPG เทิร์นเบสแบบดั้งเดิมมาทำใหม่</li>\n<li><a href=\"https://www.gamesradar.com/games/rpg/clair-obscur-expedition-33-review/\">GamesRadar+ ให้ 4.5/5</a> นิยามว่ามันคือ JRPG ยุคเก่าที่มีความไดนามิกแบบ Persona และมีระบบการต่อสู้ที่เน้น parry ยากๆ แบบ Sekiro แต่ก็วิจารณ์เรื่อง minimap อีกเหมือนกัน</li>\n</ul>\n</div></div></div><div><div>Topics: </div><div><div><a href=\"/topics/clair-obscur\">Clair Obscur</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9c8166018e8fd0c291357303f67bca81a98212c01386db0a044b831b8d70109a","category":"Thai"}
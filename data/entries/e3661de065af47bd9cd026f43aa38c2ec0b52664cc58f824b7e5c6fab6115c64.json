{"title":"Black Myth: Wukong ขายได้ 18 ล้านชุดแล้วใน 2 สัปดาห์, ยืนยันกำลังทำภาคเสริม","link":"https://www.blognone.com/node/141843","date":1725524418000,"content":"<div><div><div><p>หลัง Black Myth: Wukong ทำลายสถิติ <a href=\"https://www.blognone.com/node/141610\">ยอดขาย 10 ล้านชุดใน 3 วัน</a>ไปแล้ว ล่าสุดมีการเปิดเผยตัวเลขเพิ่มเติมหลังผ่านไป 2 สัปดาห์ว่ายอดขายอยู่ที่ราว 18 ล้านชุดแล้ว</p>\n<p>Daniel Wu เจ้าของสตูดิโอเกม Hero Games ซึ่งลงทุนใน Game Science ไป 20% สำหรับโปรเจ็คเกมนี้ เปิดเผยกับ Bloomberg ถึงยอดขายล่าสุด พร้อมบอกว่า ยอดขายรวมในระยะยาวของเกมนี้อาจไปถึง 30 ล้านชุดด้วย หลังสตูดิโอปล่อยภาคเสริมออกมาทั้งหมด</p>\n<p><img alt=\"No Description\" src=\"https://www.blognone.com/sites/default/files/externals/0e15ce67f04795dced6ce4cdbc3f5f8d.png\" /></p>\n<p>ก่อนหน้านี้มีข่าวลือจาก X ว่า Black Myth: Wukong กำลังจะมีภาคเสริม หลังจากที่ทางสตูดิโอตัดเนื้อหาออกไปจาก 13 บทเหลือ 6 บทเพราะงบไม่พอ ซึ่งล่าสุด Wu ก็เหมือนยืนยันข่าวนี้กลายๆ ว่า Game Science กำลังทำภาคเสริมอยู่ ซึ่งจะช่วยกระตุ้นยอดขายของตัวเกมเต็มเพิ่ม รวมถึงยืนยันด้วยว่าสตูดิโอก็มีแผนทำเกมใหม่ ในธีมคล้ายๆ กันคือหยิบเอาตำนานเทพปกรนัมของจีนมาเล่า ในเรื่องราวที่ไม่เกี่ยวข้อง Black Myth: Wukong ซึ่งก็ไม่น่าจะใช้เวลาในการพัฒนานานเหมือนเดิม (Black Myth: Wukong พัฒนา 6 ปีตั้งแต่ 2018-2024)</p>\n<p>ปัจจุบันคาดว่ายอดขายของ Black Myth: Wukong อยู่ที่ราว 700 ล้านเหรียญ เป็นรองเพียง <a href=\"https://investor.activision.com/news-releases/news-release-details/modern-warfare-ii-crosses-1-billion-sell-through-10-days-fastest\">Call of Duty: Modern Warfare III ที่ทำได้ 1 พันล้านเหรียญใน 10 วัน</a></p>\n<p>ที่มา - <a href=\"https://www.bloomberg.com/news/articles/2024-09-05/investor-who-risked-it-all-on-wukong-scores-another-sales-win\">Bloomberg</a></p>\n</div></div></div><div><div>Topics: </div><div><div><a href=\"/topics/black-myth-wukong\">Black Myth: Wukong</a></div><div><a href=\"/topics/games\">Games</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e3661de065af47bd9cd026f43aa38c2ec0b52664cc58f824b7e5c6fab6115c64","category":"Thai"}
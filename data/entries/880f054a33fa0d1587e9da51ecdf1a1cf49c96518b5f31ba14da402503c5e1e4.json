{"title":"อินเดียซื้อ NVIDIA DGX มาไล่จับบัญชีม้า หาความเชื่อมโยงเส้นทางการเงิน","link":"https://www.blognone.com/node/145419","date":1742697891000,"content":"<div><div><div><p>NCPI (National Payments Corporation of India) หน่วยงานกลางสำหรับเชื่อมโยงธนาคารให้โอนเงินข้ามกันได้ แบบเดียวกับ <a href=\"https://www.blognone.com/node/131247\">NITMX ของไทย</a> ขีืื้นเวที NVIDIA GTC รายงานถึงกระบวนการจับบัญชีม้าของ NCPI ที่มีความซับซ้อนขึ้นและต้องการพลังประมวลผลที่สูงเพื่อให้จับบัญชีม้าได้มีประสิทธิภาพยิ่งขึ้น</p>\n<p>กระบวนการของ NCPI นั้นจับความเสี่ยงของแต่ละบัญชีก่อน และเมื่อมีการโอนเงินข้ามกันไปมาก็จะถ่ายโอนความเสี่ยงถึงกันแบบเดียวกับ PageRank ของกูเกิลที่ถ่ายโอนความน่าเชื่อถือของเว็บเมื่อมีลิงก์ถึงกัน เมื่อคำนวณไปเรื่อยๆ ก็จะทำให้ได้คะแนนของแต่ละบัญชีว่ามีความเสี่ยงเป็นบัญชีม้ามากน้อยเพียงใด นอกจากนี้การหาความเชื่อมโยงยังต้องค้นรูปแบบที่มีความเสี่ยงสูง เช่น หลายบัญชีรุมโอนเข้าบัญชีเดียว, บัญชีเดียวโอนกระจายเงิน, หรือโอนกันเองวนไปมาในกลุ่ม</p>\n<p>จำนวนบัญชีที่ต้องประมวลผลมีมากถึง 250 ล้านบัญชี (จากบัญชีทั้งหมด 600 ล้านบัญชี) การหาความเชื่อมโยงกันจึงกลายเป็นการคูณแมทริกซ์ขนาด 250m x 250m ซึ่งใหญ่มาก การใช้เซิร์ฟเวอร์ DGX H100 มารับโหลดการประมวลผลโดยใช้ไลบรารี cuPyNumeric ทำให้ลดเวลาคำนวณจาก 6 ชั่วโมงเหลือ 30 นาที เปิดทางให้ตรวจพบบัญชีม้าได้เร็วขึ้น</p>\n<p>ที่มา - งาน NVIDIA GTC</p>\n<p><img alt=\"No Description\" src=\"https://www.blognone.com/sites/default/files/externals/e25b4514d506ae598c33cdd789ac6cb2.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/6382e9da3d0b9b56d255e5b40beb9712.jpeg\" /></p>\n</div></div></div><div><div>Topics: </div><div><div><a href=\"/topics/india\">India</a></div><div><a href=\"/topics/fraud\">Fraud</a></div><div><a href=\"/topics/nvidia\">NVIDIA</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"880f054a33fa0d1587e9da51ecdf1a1cf49c96518b5f31ba14da402503c5e1e4","category":"Thai"}
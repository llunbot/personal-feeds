{"title":"Phil Schiller บอกไม่เห็นด้วยที่ Apple ยังตามเก็บค่าธรรมเนียมนักพัฒนา 27% หากจ่ายเงินนอกระบบ In-App","link":"https://www.blognone.com/node/144913","date":1740488795000,"content":"<div><div><div><p>ในปีที่ผ่านมา App Store ของแอปเปิลมีการเปลี่ยนแปลงที่สำคัญหลายอย่าง เช่น การ<a href=\"https://www.blognone.com/node/137877\">ปรับปรุงค่าธรรมเนียม</a>และ<a href=\"https://www.blognone.com/node/137876\">สามารถลงสโตร์ภายนอกได้สำหรับประเทศกลุ่ม EU</a> ขณะที่ในสหรัฐอเมริกา แอป<a href=\"https://www.blognone.com/node/137709\">สามารถเลือกช่องทางจ่ายเงินภายนอก</a> App Store ได้ โดยแอปเปิลจะคิดค่าธรรมเนียมลดลงจาก 30% เหลือ 27%</p>\n<p>เรื่องนี้เลยมีข้อมูลที่น่าสนใจจากการไต่สวนคดีระหว่าง Epic Games และแอปเปิล เมื่อ Phil Schiller ซึ่งปัจจุบันมีตำแหน่ง <a href=\"https://www.blognone.com/node/117800\">Apple Fellow</a> และรับผิดชอบธุรกิจ App Store ให้การต่อศาลเรื่องการตัดสินใจลดค่าธรรมเนียมเมื่อจ่ายเงินนอกระบบ In-App เป็น 27% ว่าเขาไม่เห็นด้วย และไม่ต้องการให้มีการคิดค่าธรรมเนียมส่วนนี้</p>\n<p>Schiller บอกว่าในการหารือภายในแอปเปิล ว่าเขาได้แสดงความกังวลหากแอปเปิลยังเลือกตามเก็บค่าธรรมเนียมส่วนนี้ เพราะจะสร้างความสัมพันธ์ที่ไม่ดีกับนักพัฒนา ทำให้ App Store ดูเป็นหน่วยงานที่จ้องหาวิธีเก็บเงินนักพัฒนามากเกินไป เพราะแอปเปิลต้องคิดวิธีตามตรวจสอบการใช้จ่ายที่เกิดขึ้นนอกแอปให้ได้ด้วย ซึ่งข้อมูลนี้มีปรากฏในเอกสารและอีเมลภายในแอปเปิล</p>\n<p>อย่างไรก็ตามในที่สุดแอปเปิลก็เลือกวิธีลดค่าธรรมเนียมจากการจ่ายเงินรูปแบบนี้ลง 3% เหลือ 27% สำหรับนักพัฒนารายใหญ่ และจาก 15% เหลือ 12% สำหรับนักพัฒนารายเล็ก ซึ่งเป็นไปตามมติของคณะกรรมการพิจารณารายได้ของแอปเปิลซึ่งมี Tim Cook ซีอีโอ, Luca Maestri ซีเอฟโอ รวมทั้ง Schiller เป็นกรรมการชุดนี้ด้วย</p>\n<p>เมื่อมีข้อมูลขนาดนี้ออกมา Tim Sweeney ซีอีโอ Epic Games <a href=\"https://x.com/TimSweeneyEpic/status/1894100411961020704\">ย่อมไม่พลาดที่จะแสดงความเห็น</a> โดยบอกว่าข้อมูลนี้ทำให้เห็นว่าแอปเปิลพยายามมากแค่ไหน เพื่อบล็อกไม่ให้นักพัฒนาสามารถสร้างวิธีจ่ายเงินภายนอกระบบ In-App ได้ ซึ่งจบที่การสร้างค่าธรรมเนียมใหม่ขึ้นมาทดแทน</p>\n<p>ที่มา: <a href=\"https://techcrunch.com/2025/02/24/apple-exec-phil-schiller-testifies-that-he-raised-concerns-over-app-store-commissions-on-web-based-sales/?guccounter=1\">TechCrunch</a></p>\n<p><img src=\"https://www.blognone.com/sites/default/files/externals/a33f7c035bed89cb2fc4887d6088f48b.png\" alt=\"\" /></p>\n</div></div></div><div><div>Topics: </div><div><div><a href=\"/topics/app-store\">App Store</a></div><div><a href=\"/topics/apple\">Apple</a></div><div><a href=\"/topics/phil-schiller\">Phil Schiller</a></div><div><a href=\"/topics/lawsuits\">Lawsuits</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"579fe8052f10d5c40b12b08a5a7d7bf870071532535e3884bc1ed16978051ed3","category":"Thai"}
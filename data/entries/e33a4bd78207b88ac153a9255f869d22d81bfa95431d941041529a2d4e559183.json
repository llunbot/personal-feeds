{"title":"Linus Torvalds แก้โค้ดเคอร์เนล จงใจเปลี่ยนเว้นวรรค Space มาเป็น Tab","link":"https://www.blognone.com/node/139257","date":1713340862000,"content":"<div><div><div><p>สงครามศาสนาที่คงอยู่มายาวนานของวงการโปรแกรมเมอร์คือ การย่อหน้าด้วย space vs tab ซึ่งก็คงยังไม่มีข้อยุติในเร็ววัน</p>\n<p>เรื่องนี้เป็นประเด็นขึ้นมาอีกครั้ง เมื่อเว็บไซต์ The Register ไปค้นพบว่า Linus Torvalds ไปแก้โค้ดในเคอร์เนลลินุกซ์ ซึ่งในแพตช์นี้มีการแก้ไขเพียงอย่างเดียวคือเปลี่ยนอักขระ space มาเป็น tab</p>\n<p>อย่างไรก็ตาม Linus ไม่ได้เลือกข้างในสงครามศาสนานี้แต่อย่างใด เพราะเหตุผลของเขาคือไฟล์ที่เขาแก้ไขคือ Kconfig ซึ่งเป็นไฟล์คอนฟิกค่าต่างๆ ของเคอร์เนล (ลักษณะเดียวกับ YAML ในปัจจุบัน) และมี parser รุ่นเก่าๆ บางตัวที่ยังเขียนมาได้ไม่ดีพอ ทำให้อ่านค่า space/tab ผิดพลาด</p>\n<p>จุดที่น่าสนใจคือ สิ่งที่ Linus ทำไม่ได้แก้ให้ไฟล์ Kconfig อ่านค่าได้ง่ายขึ้น แต่เขา \"จงใจ\" ทำให้ไฟล์ซับซ้อนขึ้นแทน โดยเปลี่ยน space ธรรมดาให้เป็น tab ความกว้าง 8 ตัวอักษร เพื่อบีบให้ parser บางตัวทำงานพลาด คนเขียน parser จะได้กลับมาแก้ไขโค้ด parser ของตัวเอง</p>\n<p>Linus ให้คำอธิบายการแก้ไขไว้ดังนี้</p>\n<blockquote><p>Let's make sure it gets fixed. Because if you can't parse tabs as whitespace, you should not be parsing the kernel Kconfig files.</p>\n</blockquote>\n<p>ที่มา - <a href=\"https://www.theregister.com/2024/04/16/torvalds_complicates_his_indents/\">The Register</a>, ภาพจาก <a href=\"https://www.reddit.com/r/programming/comments/p1j1c/tabs_vs_spaces_vs_both/\">Reddit r/programming</a></p>\n<p><img alt=\"No Description\" src=\"https://www.blognone.com/sites/default/files/externals/4aa6ed8c1b00d4a6efee920402ae6615.jpeg\" /></p>\n</div></div></div><div><div>Topics: </div><div><div><a href=\"/topics/linus-torvalds\">Linus Torvalds</a></div><div><a href=\"/topics/programming\">Programming</a></div><div><a href=\"/topics/linux\">Linux</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e33a4bd78207b88ac153a9255f869d22d81bfa95431d941041529a2d4e559183","category":"Thai"}
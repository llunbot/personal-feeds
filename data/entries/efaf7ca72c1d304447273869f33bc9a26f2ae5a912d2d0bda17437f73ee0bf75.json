{"title":"Twitter ไตรมาส 3/2021 รายได้โต 37% ผลกระทบจากนโยบาย iOS น้อยกว่าที่คาด","link":"https://www.blognone.com/node/125483","date":1635294558000,"content":"<div><div><div><p>Twitter รายงานผลประกอบการประจำไตรมาสที่ 3 ปี 2021 รายได้รวม 1,284 ล้านดอลลาร์ เพิ่มขึ้น 37% เทียบกับช่วงเดียวกันในปีก่อน โดยรายได้จากโฆษณาเพิ่มขึ้น 41% เป็น 1,141 ล้านดอลลาร์ และรายได้จากการขายไลเซนส์ข้อมูล 143 ล้านดอลลาร์ เพิ่มขึ้น 12% ขาดทุนสุทธิ 537 ล้านดอลลาร์ ปัจจัยหลักจาก ค่าใช้จ่ายเจรจายุติคดี 766 ล้านดอลลาร์ ที่มีนักลงทุนฟ้องร้องเกี่ยวกับตัวเลขการเติบโตบริษัท</p>\n<p>จำนวนผู้ใช้งานประจำทุกวันที่สร้างรายได้ หรือ mDAU (monetizable daily active users) เพิ่มขึ้น 5 ล้านบัญชีจากไตรมาส 2/2021 เป็น 211 ล้านบัญชี แบ่งเป็นผู้ใช้งานในอเมริกา 37 ล้านบัญชี ต่างประเทศ 174 ล้านบัญชี</p>\n<p><img src=\"https://www.blognone.com/sites/default/files/externals/455e990f0e120899257c1ed624a2cbd3.jpg\" /></p>\n<p>Twitter บอกว่าผลกระทบจากรายได้โฆษณา ที่มาจากการเปลี่ยนแปลงนโยบายความเป็นส่วนตัวของ iOS 14.5 เป็นต้นมา มีผลกระทบน้อยกว่าที่บริษัทคาดไว้ และมองว่าไตรมาสที่ 4 ปัจจุบัน ก็มีผลกระทบไม่มากเช่นกัน ซึ่งแตกต่างจาก <a href=\"https://www.blognone.com/node/125459\">Facebook</a> และ <a href=\"https://www.blognone.com/node/125412\">Snapchat</a> ที่ระบุว่ากระทบมากกว่าที่คาด</p>\n<p>Twitter ยังอัพเดตดีลขายกิจการ MoPub ว่าน่าจะเสร็จสิ้นในไตรมาสที่ 1 ปีหน้า ส่วนที่กระทบกับรายได้ที่หายไปนั้น คาดว่าธุรกิจหลักจะสามารถเติบโตมีรายได้เพื่อชดเชยส่วนที่หายไปประมาณ 200 ล้านดอลลาร์ต่อไตรมาสได้</p>\n<p>มีข้อมูลน่าสนใจจากซีเอฟโอ Ned Segal ในช่วงแถลงผลประกอบการว่าธุรกิจโฆษณาของ Twitter ได้รับผลกระทบจากปัญหาเศรษฐกิจทั่วโลกไม่มากเท่า Facebook ส่วนหนึ่งเพราะมากกว่าครึ่งของโฆษณาบน Twitter เป็นสินค้าและบริการดิจิทัล ที่ไม่ได้รับผลกระทบมาก</p>\n<p>ที่มา: <a href=\"https://s22.q4cdn.com/826641620/files/doc_financials/2021/q3/Final-Q3'21-earnings-release.pdf\">Twitter</a> และ <a href=\"https://www.cnbc.com/2021/10/26/twitter-reports-third-quarter-revenue-growth-of-37percent-and-says-apple-changes-had-minimal-impact.html\">CNBC</a></p>\n<p><img src=\"https://www.blognone.com/sites/default/files/externals/393a3e8cf8c5badd6e3bfed0d3d30005.jpg\" /></p>\n</div></div></div><div><div>Topics: </div><div><div><a href=\"/topics/twitter\">Twitter</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"efaf7ca72c1d304447273869f33bc9a26f2ae5a912d2d0bda17437f73ee0bf75","category":"Thai"}
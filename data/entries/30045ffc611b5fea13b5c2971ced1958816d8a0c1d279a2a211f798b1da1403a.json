{"title":"Meta, Microsoft, X ร่วมกับ Epic Games ร้องเรียนศาล ประเด็นเงื่อนไขวิธีจ่ายเงินนอก App Store ของ Apple","link":"https://www.blognone.com/node/138841","date":1711018898000,"content":"<div><div><div><p>อาจพูดได้ว่าเป็นการแท็กทีมครั้งใหญ่ โดยเหตุการณ์นี้เริ่มจากเมื่อสัปดาห์ที่แล้ว ‌Epic Games‌ ได้ยื่นเอกสารแจ้งต่อศาลแคลิฟอร์เนีย ว่าหลังจากคดีฟ้องร้องระหว่าง Epic Games‌ และแอปเปิล <a href=\"https://www.blognone.com/node/137707\">สิ้นสุดเมื่อเดือนมกราคม</a> ซึ่งมีผลให้แอปเปิลต้องเปิดให้นักพัฒนาแอป สามารถแสดงปุ่มหรือลิงก์ ไปยังการจ่ายเงินช่องทางอื่นในแอป เพื่อลดการจ่ายค่าธรรมเนียมให้แอปเปิลผ่าน App Store ได้ แต่ช่วงที่ผ่านมา แอปเปิลยังพยายามใช้กฎระเบียบของ App Store ปฏิเสธการใส่ลิงก์ในแอป รวมทั้งยังหักค่าธรรมเนียมได้</p>\n<p>ทั้งนี้คำสั่งดังกล่าวมีผลเฉพาะในสหรัฐอเมริกา และ<a href=\"https://www.blognone.com/node/137709\">แอปเปิลก็ปรับแนวทางนี้ โดยยังได้ส่วนแบ่งค่าธรรมเนียม</a> แม้เป็นการจ่ายเงินผ่านช่องทางอื่น ซึ่งจะถูกกว่าวิธีการ In-App อยู่ 3% คือ 12% หรือ 27% ขึ้นอยู่กับเงื่อนไขแอปนั้น</p>\n<p>การร้องเรียนของ Epic Games‌ นี้ ทำให้อีก 4 บริษัท ประกอบด้วย Meta (เจ้าของ Facebook, Instagram), ไมโครซอฟท์, X (หรือ Twitter เดิม) และ Match (เจ้าของ Tinder) เข้ายื่นร้องเรียนร่วมกับ Epic Games ในประเด็นนี้เช่นกัน โดยบอกว่าแอปเปิลพยายามกีดกันนักพัฒนามากจนเกินไป</p>\n<p>Meta ร้องเรียนว่าแอปเปิลไม่เปิดให้ผู้ใช้งานบูสต์โพสต์ได้ผ่านเว็บโดยตรง ส่วนไมโครซอฟท์บอกว่าแอปเปิล ไม่อนุญาตให้ใส่ข้อความที่บอกว่าการจ่ายผ่านช่องทางอื่นจะได้ส่วนลด ขณะที่ X บอกว่าส่วนแบ่ง 27% ที่แอปเปิลหักนั้นไม่สมเหตุสมผลเพราะการจ่ายเกิดขึ้นนอกแอปแล้ว และ Match Group บอกว่าแนวทางใหม่ที่แอปเปิลใช้ ส่งผลกระทบมากกับนักพัฒนาและผู้ใช้งาน</p>\n<p>ด้านแอปเปิลเคยชี้แจงประเด็นนี้ว่าบริษัทได้ปฏิบัติตามคำสั่งศาลแล้ว นักพัฒนาสามารถเพิ่มเติมให้ข้อมูลการจ่ายเงินช่องทางอื่นกับผู้ใช้งานได้ ทั้งนี้คำร้องของ Epic Games และอีก 4 บริษัท จะขึ้นอยู่กับศาลพิจารณาว่าแอปเปิลได้ปฏิบัติตามคำสั่งแล้วหรือไม่ต่อไป</p>\n<p>ที่มา: <a href=\"https://www.wsj.com/tech/apple-faces-legal-protest-from-meta-microsoft-x-and-match-7fe41d0f\">The Wall Street Journal</a></p>\n<p><img src=\"https://www.blognone.com/sites/default/files/externals/d968e85b1aa9313070439dc77d493c62.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/lawsuits\">Lawsuits</a></div><div><a href=\"/topics/epic-games\">Epic Games</a></div><div><a href=\"/topics/app-store\">App Store</a></div><div><a href=\"/topics/antitrust\">Antitrust</a></div><div><a href=\"/topics/meta\">Meta</a></div><div><a href=\"/topics/microsoft\">Microsoft</a></div><div><a href=\"/topics/x-company\">X.com</a></div><div><a href=\"/topics/match\">Match</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"30045ffc611b5fea13b5c2971ced1958816d8a0c1d279a2a211f798b1da1403a","category":"Thai"}
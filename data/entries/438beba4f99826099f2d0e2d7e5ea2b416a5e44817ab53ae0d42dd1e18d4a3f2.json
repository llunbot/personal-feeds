{"title":"Cisco ประกาศแผนเชื่อมต่อ Cisco XDR กับ Splunk ES หลังซื้อกิจการเสร็จสิ้น","link":"https://www.blognone.com/node/139612","date":1715052775000,"content":"<div><div><div><p>Cisco ประกาศแผนการเชื่อมต่อซอฟต์แวร์ Cisco XDR ของตัวเอง เข้ากับ <a href=\"https://www.blognone.com/node/138778\">Splunk ที่เพิ่งซื้อกิจการเสร็จในเดือนมีนาคม 2024</a> ด้วยราคา 2.8 หมื่นล้านดอลลาร์ (1 ล้านล้านบาท)</p>\n<p>Cisco อธิบายว่าวิสัยทัศน์ในการซื้อ Splunk คือต้องการสร้างโซลูชันการให้บริการความปลอดภัย (Security Operation Center หรือ SOC) บริษัทมองว่าต้องมีบริการที่ครอบคลุมทั้ง ตรวจจับ สืบค้น รับมือต่อภัยคุกคาม (Threat Detection, Investigation, and Response ตัวย่อ TDIR)</p>\n<p>เดิมที Cisco มีซอฟต์แวร์ชื่อ <a href=\"https://www.cisco.com/site/us/en/products/security/xdr/index.html\">Cisco XDR</a> (ย่อมาจาก extended detection and response) ที่เน้นการทำงานเร็ว ใช้งานง่าย ไม่ต้องการข้อมูลในการวิเคราะห์มากนัก (ใช้ข้อมูลสะสมไม่ถึง 1 ปี สามารถตรวจจับได้ 95%) เหมาะกับองค์กรที่เพิ่งเริ่มใช้ระบบ TDIR เป็นครั้งแรก</p>\n<p>แต่เมื่อองค์กรมีขนาดใหญ่ขึ้น ต้องการระบบ TDIR ที่ซับซ้อนขึ้น ทำงานเชื่อมต่อกับระบบอื่น มีเครื่องมือจัดการที่เป็นอัตโนมัติมากขึ้น จึงต้องมีระบบจัดการข้อมูลความปลอดภัย Security Incident and Event Management (SIEM) ซึ่งก็คือ <a href=\"https://www.splunk.com/en_us/products/enterprise-security.html\">Splunk Enterprise Security (ES)</a> ที่เข้ามาเสริมจุดอ่อนด้านปริมาณข้อมูลของ Cisco XDR และเป็นเหตุผลว่าทำไม Cisco ต้องซื้อ Splunk เพราะมีระบบ SIEM ที่ดีที่สุดในอุตสาหกรรม ฝั่งของลูกค้า Splunk เดิมก็สามารถใช้งาน Cisco XDR เพื่อเสริมฟีเจอร์ด้านการวิเคราะห์ข้อมูลและตรวจจับที่ระดับเครือข่าย อุปกรณ์ปลายทาง และคลาวด์ได้เช่นกัน</p>\n<p>Cisco XDR จะยังเป็นบริการแยกจาก Splunk ES (อย่างน้อยก็ในระยะสั้น) แต่เชื่อมต่อกันได้เพื่อเติมเต็มกันและกัน ลูกค้าสามารถเลือกใช้ระบบที่ตัวเองต้องการได้เหมือนเดิม แต่เลือกเพิ่มเติมอีกชิ้นเพื่อความครบถ้วนมากขึ้นได้</p>\n<p>ที่มา - <a href=\"https://blogs.cisco.com/security/cisco-splunk-a-complete-soc-platform-purpose-built-for-the-ai-driven-future\">Cisco</a></p>\n<p><img src=\"https://www.blognone.com/sites/default/files/externals/ebc3eee108f01f0a021e686d4195a9a6.jpeg\" /></p>\n</div></div></div><div><div>Topics: </div><div><div><a href=\"/topics/splunk\">Splunk</a></div><div><a href=\"/topics/cisco\">Cisco</a></div><div><a href=\"/topics/security\">Security</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"438beba4f99826099f2d0e2d7e5ea2b416a5e44817ab53ae0d42dd1e18d4a3f2","category":"Thai"}
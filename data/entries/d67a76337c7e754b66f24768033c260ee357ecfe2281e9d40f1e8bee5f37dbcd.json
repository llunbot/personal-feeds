{"title":"รวมรีวิว iPad Air: ตัวเลือกจอใหญ่ทำให้ไม่ต้องซื้อ Pro, ชื่อ Air ที่ไม่เบาอีกต่อไป, ถ้าใช้รุ่น M1 อยู่แล้วยังไม่น่าสนใจ","link":"https://www.blognone.com/node/139734","date":1715669187000,"content":"<div><div><div><p><a href=\"https://www.blognone.com/node/139618\">iPad Air รุ่นใหม่ชิป M2</a> จะเริ่มส่งมอบให้ลูกค้าในอเมริกาตั้งแต่วันที่ 15 พฤษภาคมนี้ ซึ่งมีสื่อได้รับเครื่องไปทดสอบใช้งานและเผยแพร่รีวิวกันออกมาแล้ว</p>\n<p>ในภาพรวมนั้น iPad Air มีการเปลี่ยนแปลงสำคัญคือมี 2 รุ่นย่อยตามขนาดหน้าจอคือ 11 นิ้ว และ 13 นิ้ว ได้ชิป M2 ส่วนหน้าจอเป็น Liquid Retina แบ็คไลท์แบบ LED ไม่ได้เป็น OLED แบบ iPad Pro</p>\n<p>Nathan Ingraham จาก <a href=\"https://www.engadget.com/ipad-air-2024-review-of-course-this-is-the-ipad-to-get-210019225.html\">Engadget</a> มองว่า iPad Air จอ 13 นิ้ว คือตัวเลือกที่ดีมาก สำหรับคนต้องการจอใหญ่ แต่ไม่ต้องการจ่ายแพงเป็นรุ่น Pro, ชิป M2 จะเห็นความเร็วมากขึ้นชัดเจนถ้าใช้ iPad Air รุ่นเก่า แต่ถ้าปัจจุบันใช้ M1 จะไม่เห็นความต่างนัก, หน้าจอไม่ต่างจากรุ่นก่อนหน้า ไม่รองรับเฟรมเรตสูงและ ProMotion ซึ่งเป็นข้อด้อย, กล้องหน้าย้ายตำแหน่งมาแนวนอน จะช่วยให้ผู้ใช้งานเห็นกรณีที่ดีขึ้นในการวิดีโอคอลผ่าน iPad</p>\n<p><img alt=\"No Description\" src=\"https://www.blognone.com/sites/default/files/externals/35916baa7f003dccbdb8bc94d299f3a2.jpg\" /></p>\n<p>Scott Stein จาก <a href=\"https://www.cnet.com/tech/computing/ipad-air-review-in-progress-the-ipad-pro-you-should-buy/\">CNET</a> บอกว่าจากนี้คำว่า <strong>Air</strong> ใน iPad Air ก็ดูไม่สื่อความหมายแล้ว เพราะความหนาและน้ำหนักนั้นน้อยกว่า iPad Pro ซึ่งตรงกันข้ามกับ MacBook ที่ยังมีลักษณะเป็นไปตามชื่อ ส่วนคำแนะนำโดยรวมนั้น iPad Air เป็นตัวเลือกสำหรับคนต้องการ iPad สเป็ก Pro แต่ไม่ต้องการจ่ายแพงเพื่อซื้อ iPad Pro แต่ต้องระวัง หากเลือกรุ่นความจุสูงบวกเป็น Cellular ราคาก็ยังเป็นน้อง ๆ iPad Pro อยู่ดี</p>\n<p>Andrew Cunningham จาก <a href=\"https://arstechnica.com/gadgets/2024/05/m2-ipad-air-review-the-everything-ipad/\">ArsTechnica</a> บอกว่าแม้ iPad Air จะใช้ชิปเก่า M2 ซึ่งไม่ใหม่เท่า M3, M4 ตัวล่าสุด แต่ก็ไม่ใช่ปัญหา เพราะมากพอแล้วสำหรับการใช้งาน iPad ในกรณีทั่ว ๆ ไป ซึ่งอันที่จริงแอปเปิลได้ข้ามเส้นนี้ไปตั้งแต่ iPad รุ่น M1 แล้ว</p>\n<p><img alt=\"No Description\" src=\"https://www.blognone.com/sites/default/files/externals/20720d636083280ee76664c8eef22ba4.jpg\" /></p>\n<p>สุดท้ายคือ David Pierce จาก <a href=\"https://www.theverge.com/24155407/apple-ipad-air-review-2024\">The Verge</a> พูดถึงราคาของ iPad Air ว่าจัดเป็นรุ่นที่ได้สเป็กทุกอย่าง<strong>กลาง ๆ</strong> ไม่ดีที่สุด ไม่น้อยที่สุด คนซื้อจึงควรพิจารณาว่าจะนำ iPad มาทำอะไร เพราะไม่ใช่ทุกคนที่เหมาะกับ iPad Air โดยมองว่าสำหรับคนส่วนใหญ่ทั่วไป iPad 10th Gen ที่เพิ่ง<a href=\"https://www.blognone.com/node/139629\">ลดราคาเริ่มต้น 13,900 บาท</a> คือตัวเลือกที่น่าสนใจ ส่วน iPad Air นั้น อาจเรียกได้ว่าเป็น iPad Pro เก่าที่ลดราคา</p>\n<p><img alt=\"No Description\" src=\"https://www.blognone.com/sites/default/files/externals/c279258a1c41df290551e6e5f14ea9b1.jpg\" /></p>\n</div></div></div><div><div>Topics: </div><div><div><a href=\"/topics/ipad-air\">iPad Air</a></div><div><a href=\"/topics/apple\">Apple</a></div><div><a href=\"/topics/review\">Review</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d67a76337c7e754b66f24768033c260ee357ecfe2281e9d40f1e8bee5f37dbcd","category":"Thai"}
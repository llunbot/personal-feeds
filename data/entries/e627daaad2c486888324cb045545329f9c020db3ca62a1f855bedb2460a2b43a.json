{"title":"Netflix เริ่มรองรับวิดีโอแบบ HDR10+, เตรียมขยายหนัง HDR ทุกเรื่องเป็น HDR10+ ภายใน 2025","link":"https://www.blognone.com/node/145476","date":1742957618000,"content":"<div><div><div><p>Netflix ประกาศเริ่มรองรับการสตรีมวิดีโอในฟอร์แมต HDR10+ (ของเดิมรองรับ HDR10 ธรรมดา) ในอุปกรณ์ที่รองรับ โดยต้องเป็นการสตรีมในฟอร์แมตวิดีโอแบบ AV1 เท่านั้น</p>\n<p>โลกวิดีโอยุคปัจจุบันมีฟอร์แมต HDR ทั้งหมด 3 แบบคือ HDR10, HDR10+, Dolby Vision โดย HDR10 ตัวธรรมดาใช้ metadata แบบ static ไฟล์เดียวสำหรับหน้าจอทุกแบบ ไม่ยืดหยุ่นเท่ากับ HDR10+ และ Dolby Vision ที่ใช้ dynamic metadata ปรับเปลี่ยนตามเฟรมและซีน จึงให้คุณภาพของภาพที่เหนือกว่า</p>\n<p>HDR10+ ถูกผลักดันโดย Samsung, Panasonic, 20th Century Fox และ Amazon Prime Video ถึงแม้มาทีหลัง Dolby Vision แต่ได้รับความนิยมสูงกว่า เพราะไม่ต้องจ่ายค่า royalty fee ให้กับ Dolby</p>\n<p>ในเบื้องต้น การสตรีมวิดีโอแบบ HDR10+ จะรองรับเฉพาะแพ็กเกจ Premium, อุปกรณ์รับชมต้องรองรับ AV1 &amp; HDR10+ และยังรองรับหนังแค่บางเรื่องเท่านั้น แต่ภายในสิ้นปี 2025 จะขยับขยายให้หนัง HDR ทุกเรื่องปรับมาเป็นฟอร์แมต HDR10+ ด้วย</p>\n<p>บริการสตรีมมิ่งชื่อดังหลายตัวอย่าง Amazon Prime Video, Hulu, Apple TV+, Paramount+ ต่างรองรับ HDR10+ อยู่ก่อนแล้ว จึงไม่น่าแปลกใจที่ Netflix ต้องทำตาม</p>\n<p>Netflix ให้สถิติว่าตอนนี้ การสตรีมด้วยฟอร์แมต AV1-SDR ได้รับความนิยมเป็นอันดับสองตลอดกาลแล้ว รองจาก H.264/AVC ที่อยู่มานาน 20 ปีเท่านั้น หลังจากนี้ Netflix จะเริ่มสตรีม AV1 แบบ HDR10+ ซึ่งจะช่วยดันให้ AV1 กลายเป็น codec ยอดนิยมสูงสุดตลอดกาลในไม่ช้า</p>\n<p>ที่มา - <a href=\"https://netflixtechblog.com/hdr10-now-streaming-on-netflix-c9ab1f4bd72b\">Netflix</a>, <a href=\"https://arstechnica.com/gadgets/2025/03/netflix-aims-to-support-hdr10-in-all-hdr-titles-by-the-end-of-this-year/\">Ars Technica</a></p>\n<p><img alt=\"No Description\" src=\"https://www.blognone.com/sites/default/files/externals/bddf829f72358a826041ee9606ee7b21.png\" /></p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/video-streaming\">Video Streaming</a></div><div><a href=\"/topics/av1\">AV1</a></div><div><a href=\"/topics/hdr\">HDR</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e627daaad2c486888324cb045545329f9c020db3ca62a1f855bedb2460a2b43a","category":"Thai"}
{"title":"นักวิทยาศาสตร์พบหลักฐานจากคลื่นแผ่นดินไหว มีน้ำเป็นของเหลวอยู่ใต้ดินดาวอังคาร","link":"https://www.blognone.com/node/141378","date":1723518447000,"content":"<div><div><div><p>ทีมนักวิทยาศาสตร์จาก University of California San Diego และ University of California Berkeley ตีพิมพ์เปเปอร์วิชาการ ที่พบข้อมูลว่ามี \"น้ำในสภาพของเหลว\" อยู่ใต้ดินของดาวอังคาร</p>\n<p>ก่อนหน้านี้นักวิทยาศาสตร์พบน้ำแข็งบริเวณขั้วโลกของดาวอังคาร และพบร่องรอยของน้ำในสภาพของเหลวบนพื้นผิวดาวอังคารเมื่อ 3 พันล้านปีก่อน แต่คาดว่าระเหยออกนอกชั้นบรรยากาศไปหมดแล้ว คำถามสำคัญคือยังมีน้ำอยู่ในชั้นใต้ดินของดาวอังคารหรือไม่</p>\n<p>งานวิจัยนี้อาศัยข้อมูลจาก<a href=\"https://www.jpl.nasa.gov/missions/insight\">ยาน Mars Insight Lander ของ NASA</a> ที่ส่งไปปฏิบัติภารกิจบนดาวอังคารระหว่างปี 2018-2022 ยานสำรวจลำนี้มีเซ็นเซอร์วัดแผ่นดินไหว (seismometer) เก็บสถิติของแผ่นดินไหวบนดาวอังคารรวม 1,319 ครั้ง</p>\n<p>ข้อมูลของคลื่นแผ่นดินไหวถูกนำมาวิเคราะห์ เพื่อดูว่าวัสดุที่อยู่ใต้ดินของดาวอังคารมีอะไรบ้าง โดยใช้เทคนิคเดียวกับการหาแหล่งน้ำมันและก๊าซก่อนขุดเจาะ จากการวิเคราะห์พบว่าใต้ดินของดาวอังคารมีน้ำอยู่ลึกลงไปราว 10-20 กิโลเมตร ภายใต้เปลือกของดาวอังคาร (Martian crust)</p>\n<p>การพบหลักฐานว่ามีน้ำในสภาพของเหลวบนดาวอังคาร อาจเป็นสัญญาณที่ดีต่อการตั้งอาณานิคมของมนุษย์บนดาวอังคารในอนาคต แต่ข่าวร้ายคือน้ำอยู่ในระดับชั้นที่ลึกมากกว่าที่คาดไว้ การขุดเจาะเพื่อเอาน้ำมาใช้งานจึงเป็นเรื่องยากเช่นกัน</p>\n<p>ที่มา - <a href=\"https://www.pnas.org/doi/10.1073/pnas.2409983121\">เปเปอร์ฉบับเต็ม (Liquid water in the Martian mid-crust)</a>, <a href=\"https://www.bbc.com/news/articles/czxl849j77ko\">BBC</a></p>\n<p>ภาพตัดแสดงให้เห็นแกนของดาวอังคาร และวิธีการวัดคลื่นแผ่นดินไหวของยาน Mars Insight Lander (ภาพจาก NASA)</p>\n<p><img alt=\"No Description\" src=\"https://www.blognone.com/sites/default/files/externals/4ceeea617d3e360cd420b365b50c2fdd.jpeg\" /></p>\n<p>หน้าตาของยาน Mars Insight Lander อุปกรณ์วัดแผ่นดินไหวอยู่ในโดมสีขาว</p>\n<p><img alt=\"No Description\" src=\"https://www.blognone.com/sites/default/files/externals/06821344669cf10dd9c9c73d9270673a.jpeg\" /></p>\n<p>ภาพตัดของ seismometer</p>\n<p><img alt=\"No Description\" src=\"https://www.blognone.com/sites/default/files/externals/8655dd1e3495736ad041c95ac02a3bfc.jpeg\" /></p>\n</div></div></div><div><div>Topics: </div><div><div><a href=\"/topics/mars\">Mars</a></div><div><a href=\"/topics/space\">Space</a></div><div><a href=\"/topics/nasa\">NASA</a></div><div><a href=\"/topics/science\">Science</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"23c013b105c1a8f85f90ebc96b8aedb26a6f7473fed81e375b4d3c4d0f4dd22a","category":"Thai"}
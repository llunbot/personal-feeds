{"title":"Lookout ขายธุรกิจคอนซูเมอร์ให้คู่แข่ง F-Secure, จากนี้มุ่งสาย Enterprise อย่างเดียว","link":"https://www.blognone.com/node/133578","date":1682565644000,"content":"<div><div><div><p>บริษัทความปลอดภัย Lookout ตกลงขายธุรกิจฝั่งคอนซูเมอร์ให้กับคู่แข่ง F-Secure ในราคา 223 ล้านดอลลาร์ ทำให้จากนี้ไป Lookout จะเหลือแต่ธุรกิจฝั่งความปลอดภัยองค์กรเพียงอย่างเดียว</p>\n<p>หลายคนอาจเคยได้ยินชื่อ Lookout ในฐานะแอพแอนตี้ไวรัสบนมือถือ (Lookout Mobile ปัจจุบันชื่อ Mobile Security &amp; Antivirus หรือ Lookout Life) แต่จริงๆ แล้ว Lookout ยังมีธุรกิจฝั่งองค์กรคือ Mobile Endpoint Security (MES), Security Services Edge (SSE), Lookout Cloud Security Platform ซึ่งบริษัทจะนำเงินจากการขายธุรกิจคอนซูเมอร์มาลงทุนกับธุรกิจฝั่งองค์กรต่อไป</p>\n<p>ส่วน F-Secure เพิ่งแยกบริษัทเป็น 2 ส่วนเมื่อปี 2022 เช่นกัน โดยธุรกิจฝั่งองค์กรใช้ชื่อว่า WithSecure และธุรกิจคอนซูเมอร์ยังใช้ชื่อ F-Secure ต่อไป (มีทั้งแอนตี้ไวรัสและ VPN)</p>\n<p>ข่าวนี้คือ F-Secure เข้าซื้อกิจการของ Lookout Mobile เพื่อเพิ่มช่องทางสร้างรายได้จากแอพแอนตี้ไวรัส 2 ตัวพร้อมกัน โดย F-Secure ซึ่งเป็นบริษัทจากฟินแลนด์ จะได้ฐานลูกค้าของ Lookout จากฝั่งอเมริกาเพิ่มเติม</p>\n<p>ที่มา - <a href=\"https://www.lookout.com/news-release/lookout-announces-acquisition-of-its-consumer-mobile-security-business-segment\">Lookout</a>, <a href=\"https://investors.f-secure.com/en/releases?publicationId=mfn-fsecure-c0a71686-ad8e-4473-bf84-dc18bf8338d4-en\">F-Secure</a></p>\n<p><img alt=\"No Description\" src=\"https://www.blognone.com/sites/default/files/externals/7a23b63bf4f4d4ffaa28415c00912c07.jpg\" /></p>\n</div></div></div><div><div>Topics: </div><div><div><a href=\"/topics/lookout\">Lookout</a></div><div><a href=\"/topics/f-secure\">F-Secure</a></div><div><a href=\"/topics/antivirus\">Antivirus</a></div><div><a href=\"/topics/security\">Security</a></div><div><a href=\"/topics/acquisition\">Acquisition</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d52b9b856b3b12f5fa7f7489cc145d3867b64721c742b9720691476695ea94ec","category":"Thai"}
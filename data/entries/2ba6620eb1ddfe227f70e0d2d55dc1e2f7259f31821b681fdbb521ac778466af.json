{"title":"Pokemon Unite เกมโปเกมอนแนว MOBA เตรียมลงมือถือ เล่นฟรี 22 กันยายนนี้","link":"https://www.blognone.com/node/124316","date":1629385088000,"content":"<div><div><div><p>ในวิดีโอ Pokemon เมื่อวานนี้ นอกจากเกมเพลย์ใหม่ของ <a href=\"https://www.blognone.com/node/121432\">Pokemon Legends: Arceus</a> และ Pokemon Brilliant Diamond กับ Shing Pearl แล้ว ทีมงานยังเผยว่า Pokemon Unite เกมโปเกมอนแนว MOBA คล้าย RoV ที่สร้างโดย Tencent และลงเครื่อง Nintendo Switch เมื่อเดือนก่อน เตรียมลงให้มือถือทั้ง Android และ iOS วันที่ 22 กันยายนนี้</p>\n<p>อย่างไรก็ตาม เกม Pokemon Unite แตกต่างจากเกม MOBA อื่น ตรงที่ไอเท็มของตัวละคร ไม่ต้องซื้อตอนเล่น แต่ซื้อและใส่ไว้ในช่อง 3 ช่องของตัวละครได้ตั้งแต่ก่อนเริ่มเกม ไอเท็มแต่ละชิ้นอัพเลเวลได้จนถึงเลเวล 30 ด้วยการซื้อ Item Enhancer</p>\n<p>การอัพเลเวลไอเท็มจะใช้ Item Enhancer มากขึ้นเรื่อยๆ ทุกเลเวล โดย Item Enhancer สามารถซื้อในร้านได้ในราคา 10 tickets และผู้เล่นจะได้ tickets ฟรีจากการทำภารกิจ ประมาณ 100 tickets ต่อวัน หรือจะซื้อ Aeos gem ด้วยเงินจริงมาแลกก็ได้ โดย 1 Aeos gem แลกได้ 10 tickets</p>\n<p>มีกระทู้บน <a href=\"https://www.reddit.com/r/PokemonUnite/comments/opab1f/the_held_item_upgrade_system_explained/\">Reddit</a> คำนวนว่าหากผู้เล่นต้องการอัพไอเท็มหนึ่งชิ้นให้ถึงเลเวล 30 จะต้องใช้ tickets ซื้อ item Enhancer ถึง 25,870 tickets หรือ 2,587 Aeos gems ที่คิดเป็นเงินประมาณ 40 ดอลลาร์ เพื่ออัพไอเท็มหนึ่งชิ้นให้เลเวลเต็ม</p>\n<p>มีกระแสจากผู้เล่นพอสมควรว่าการที่ผู้เล่นสามารถซื้อของที่ทำให้ตัวละครเก่งขึ้นได้โดยไม่ต้องเล่น ทำให้เกมนี้เป็นดูจะเป็นเกม pay to win จนเกินไป แถมระบบแลกของอัพเลเวลที่ซับซ้อนนี้ อาจทำให้ผู้เล่นอายุน้อย เผลอใช้เงินจำนวนมากในการพยายามอัพเลเวลได้ คงต้องติดตามราคา Aeos gem ในเวอร์ชั่นมือถือของไทยต่อไป</p>\n<p>Pokemon Unite เปิดให้ลงทะเบียนล่วงหน้าบน <a href=\"https://apps.apple.com/app/id1512321575\">App Store</a> และ <a href=\"https://play.google.com/store/apps/details?id=jp.pokemon.pokemonunite&amp;hl=en&amp;gl=US\">Play Store</a> แล้ว โดยผู้ที่เล่นบน Switch ก่อน 31 สิงหาคม จะได้ Unite License โปเกม่อน Zeraora ฟรี และนำมาเล่นบนมือถือได้ด้วยการลิงก์บัญชีกับ Switch</p>\n<p>ที่มา - <a href=\"https://gamingbolt.com/pokemon-unite-launches-for-android-and-ios-on-september-22\">Gamingbolt</a></p>\n</div></div></div><div><div>Topics: </div><div><div><a href=\"/topics/pokemon\">Pokemon</a></div><div><a href=\"/topics/games\">Games</a></div><div><a href=\"/topics/mobile\">Mobile</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2ba6620eb1ddfe227f70e0d2d55dc1e2f7259f31821b681fdbb521ac778466af","category":"Thai"}
{"title":"WeWork ยังขาดทุนสะสม บริษัทยอมรับมีปัญหาการเงินและอาจอยู่ไม่รอด","link":"https://www.blognone.com/node/135199","date":1691571387000,"content":"<div><div><div><p>WeWork บริษัทพื้นที่เช่า co-working space ชื่อดัง เผยข้อมูลในรายงานผลประกอบการประจำไตรมาส 2/2023 ว่าสถานการณ์การเงินของบริษัทไม่ดีนัก และมีข้อกังขาอย่างจริงจัง (substantial doubt) ว่าบริษัทจะสามารถดำเนินการต่อไปได้หรือไม่</p>\n<p>ผู้บริหารชุดปัจจุบันของ WeWork บอกว่าจะเร่งปรับปรุงสภาพคล่องและความสามารถในการทำกำไรของบริษัทช่วง 12 เดือนข้างหน้า ผ่านมาตรการหลายอย่าง เช่น</p>\n<ul>\n<li>ลดต้นทุนค่าเช่าตึก ด้วยการเจรจากับเจ้าของตึกใหม่</li>\n<li>เพิ่มรายได้ ด้วยการดึงผู้เช่าเก่าให้อยู่ต่อ และหาผู้เช่ารายใหม่ๆ เพิ่มเติม</li>\n<li>ควบคุมค่าใช้จ่ายของบริษัท</li>\n<li>หาแหล่งเงินทุนใหม่ ๆ เช่น เงินกู้ ขายหุ้นเพิ่มเติม ขายทรัพย์สิน</li>\n</ul>\n<p>ปัจจุบัน WeWork มีสมาชิกอยู่ราว 653,000 รายทั่วโลก จากพื้นที่ให้บริการที่รองรับได้ 906,000 ราย คิดเป็นอัตราเช่าใช้งาน 72%, บริษัทมีรายได้ 844 ล้านดอลลาร์ในไตรมาสล่าสุด เพิ่มขึ้น 4% แต่ก็ยังขาดทุนถึง 397 ล้านดอลลาร์ แม้อัตราขาดทุนลดลงได้เยอะ (ไตรมาสเดียวกันของปีก่อนขาดทุน 635 ล้านดอลลาร์)</p>\n<p>ที่มา - <a href=\"https://www.wework.com/newsroom/wework-reports-second-quarter-2023-results\">WeWork</a></p>\n<p><img alt=\"No Description\" src=\"https://www.blognone.com/sites/default/files/externals/dd4d5718d81e9d83591e65debd9ea6ae.jpg\" /></p>\n</div></div></div><div><div>Topics: </div><div><div><a href=\"/topics/wework\">WeWork</a></div><div><a href=\"/topics/financial-report\">Financial Report</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"686a79f7a2998feb06a90d3e5b3ef69ffb66a5b37a6f6430bafa2fb9cf216e72","category":"Thai"}
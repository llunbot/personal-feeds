{"title":"PipeWire เซิร์ฟเวอร์จัดการเสียงตัวใหม่ของลินุกซ์ที่มาแทน PulseAudio ออกเวอร์ชัน 1.0","link":"https://www.blognone.com/node/136998","date":1701266485000,"content":"<div><div><div><p>ในช่วง 2 ปีที่ผ่านมา วงการลินุกซ์มีการเปลี่ยนผ่านซอฟต์แวร์สำคัญที่ใช้จัดการเสียง จากตัวเดิม PulseAudio (สร้างปี 2004) มาสู่ยุค <a href=\"https://pipewire.org/\">PipeWire</a> ตัวใหม่ (สร้างปี 2017) โดยตอนนี้ดิสโทรสำคัญๆ อย่าง Fedora, Ubuntu, Debian ทยอยเปลี่ยนมาใช้ PipeWire ครบหมดแล้ว</p>\n<p>ล่าสุดเมื่อวานนี้ PipeWire ออกเวอร์ชัน 1.0 ถือเป็นรุ่นเสถียรแรกในระบบเลขเวอร์ชันแบบดั้งเดิม (แม้เริ่มใช้งานจริงมาก่อนสักระยะแล้ว)</p>\n<p>PipeWire ถือเป็น \"ซูเปอร์เซ็ต\" ของ PulseAudio คือนอกจากเป็นเซิร์ฟเวอร์จัดการเสียง (audio) แล้วยังจัดการเรื่องวิดีโอให้ด้วย</p>\n<p>ผู้สร้าง PipeWire คือ Wim Taymans วิศวกรซอฟต์แวร์ของ Red Hat โดยช่วงแรกใช้ชื่อโครงการว่า \"PulseVideo\" ภายหลังเปลี่ยนเป็น Pinos และชื่อสุดท้ายคือ PipeWire</p>\n<p><img alt=\"No Description\" src=\"https://www.blognone.com/sites/default/files/externals/9739b32ec5c00b4bd0edbe1c2d41dd1e.png\" /></p>\n<p>จุดเริ่มต้นของ PipeWire เกิดจากข้อจำกัดของ PulseAudio ที่ออกแบบมาสำหรับงานด้านเสียงทั่วไป หากต้องการระบบเสียงแบบเรียลไทม์ มีค่าความหน่วง (latency) ต่ำสำหรับงานมืออาชีพ โลกของลินุกซ์จำเป็นต้องใช้เซิร์ฟเวอร์เสียงอีกตัวคือ <a href=\"https://en.wikipedia.org/wiki/JACK_Audio_Connection_Kit\">JACK</a> ทำให้การสลับไปมามีความยุ่งยาก นอกจากนี้รูปแบบการใช้งานยุคหลังๆ ยังมีงานฝั่งสตรีมวิดีโอเพิ่มขึ้นเรื่อยๆ ทำให้โครงการ PipeWire เกิดขึ้นมาเพื่อแก้ปัญหาทั้ง 3 อย่างพร้อมกัน (PulseAudio, JACK, สตรีมวิดีโอ)</p>\n<p>แนวคิดของ PipeWire คือมาแทนซอฟต์แวร์เก่าโดยยังรักษาความเข้ากันได้กับ API เดิมไว้ เพื่อให้แอปพลิเคชันอื่นๆ ใช้งานได้เหมือนเดิม สถานะตอนนี้ PipeWire มาแทนส่วน PulseAudio ได้สมบูรณ์แล้ว ส่วนการแทน JACK ยังทำได้บางส่วน มีบางฟีเจอร์ขาดไปเล็กน้อย ส่วนฝั่งของวิดีโอกำลังค่อยๆ ตามมาต่อไป</p>\n<p>การมาถึงของ PipeWire ทำให้โลกไม่จำเป็นต้องมีดิสโทรลินุกซ์เฉพาะกิจสำหรับงาน pro-audio อีกต่อไป (เช่น Fedora JAM หรือ Ubuntu Studio) เพราะใช้งาน PipeWire บนดิสโทรปกติได้เลย ซึ่ง Taymans บอกว่าเราเกือบไปถึงจุดนั้นแล้ว</p>\n<p>หน้าเว็บของ PipeWire มองตัวเองเป็นฐานรากสำคัญในการพัฒนาแอปพลิเคชันบนลินุกซ์ยุคใหม่ ควบคู่ไปกับ Wayland (เซิร์ฟเวอร์จัดการกราฟิก) และ Flatpak (ตัวจัดการแพ็กเกจของค่าย Red Hat)</p>\n<p>ที่มา - <a href=\"https://gitlab.freedesktop.org/pipewire/pipewire/-/releases/1.0.0\">PipeWire</a>, <a href=\"https://fedoramagazine.org/pipewire-1-0-an-interview-with-pipewire-creator-wim-taymans/\">Fedora Magazine</a></p>\n</div></div></div><div><div>Topics: </div><div><div><a href=\"/topics/linux\">Linux</a></div><div><a href=\"/topics/open-source\">Open Source</a></div><div><a href=\"/topics/audio\">Audio</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7c9b65274862d3197cc473fe88c6e4441ea55b8923dd3473d453b09dad64f300","category":"Thai"}
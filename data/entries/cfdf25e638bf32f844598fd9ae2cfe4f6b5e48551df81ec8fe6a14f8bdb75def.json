{"title":"รวมดิสโทรลินุกซ์ทางเลือกใช้แทน CentOS 8 หลังหมดอายุสิ้นปี 2021","link":"https://www.blognone.com/node/126283","date":1639364246000,"content":"<div><div><div><p>CentOS 8 จะสิ้นระยะซัพพอร์ตในวันที่ 31 ธันวาคม 2021 หลังจากนี้ไป <a href=\"https://www.blognone.com/node/126282\">โครงการ CentOS จะเข้าสู่ยุคใหม่ที่เป็น CentOS Stream แทน</a> เท่ากับว่าเมื่อขึ้นปี 2022 แล้ว CentOS 8 จะไม่ได้รับแพตช์ความปลอดภัยอีกต่อไป</p>\n<p>แต่ CentOS 8 เป็นระบบปฏิบัติการที่มีคนนิยมใช้อย่างสูง โดยเฉพาะในฝั่งเซิร์ฟเวอร์ จึงเกิดคำถามตามมาว่าผู้ใช้ CentOS 8 ที่ตอนนี้เหลือเวลาอีกน้อยนิด มีทางเลือกในการอัพเกรดไปใช้ระบบปฏิบัติการใดแทนได้บ้าง</p>\n<p>เว็บไซต์ ZDNet ได้รวบรวมทางเลือกที่เป็นไปได้ในการอัพเกรดแทน CentOS 8 โดยเริ่มจากกลุ่มที่ดัดแปลงมาจาก RHEL 8 และสามารถทดแทน CentOS 8 ได้ทันที</p>\n<p><img src=\"https://www.blognone.com/sites/default/files/externals/187b1f6272015eb4a284bd5d84f718b0.png\" /></p>\n<p><strong>AlmaLinux</strong></p>\n<p>AlmaLinux เป็นโครงการทดแทน CentOS ที่<a href=\"https://www.blognone.com/node/120260\">เปิดตัวอย่างรวดเร็ว</a> หลังประกาศหยุดซัพพอร์ตของ Red Hat เพียงไม่กี่วัน ผู้สร้างโครงการ AlmaLinux คือบริษัท CloudLinux ที่ทำธุรกิจขายซัพพอร์ต CentOS อยู่ก่อนแล้ว จึงเชื่อใจได้ในเรื่องประสบการณ์และความคุ้นเคยกับ CentOS <a href=\"https://www.blognone.com/node/124279\">แถมล่าสุดยังได้รับสปอนเซอร์จากบริษัทใหญ่ระดับไมโครซอฟท์</a></p>\n<p>ตอนนี้ AlmaLinux ออกเวอร์ชันล่าสุดคือ 8.5 ซึ่งเทียบเท่า RHEL 8.5 รุ่นล่าสุดในตอนนี้</p>\n<p>ราคา: ฟรี</p>\n<p><img src=\"https://www.blognone.com/sites/default/files/externals/af77174ffb1b1f5606880a052620c29e.png\" /></p>\n<p><strong>CloudLinux</strong></p>\n<p>โครงการโคลน RHEL ของบริษัท CloudLinux ที่ใช้โมเดลการขายซัพพอร์ตแข่งกับ Red Hat ในราคาที่ถูกกว่า (ถ้าไม่ต้องการซัพพอร์ตก็ใช้ AlmaLinux) โดยเนื้อของมันแล้ว CloudLinux เหมือนกับ RHEL ทุกประการ และบริษัทมีสคริปต์ช่วยแปลงเซิร์ฟเวอร์ที่เป็น CentOS 8 มาเป็น CloudLinux ได้ทันที บริษัทบอกว่าปัจจุบันมีลูกค้าใช้งานมากกว่า 500,000 เครื่องทั่วโลก</p>\n<p>ราคา: เริ่มต้นที่ 14 ดอลลาร์ต่อเครื่องต่อเดือน</p>\n<p><img src=\"https://www.blognone.com/sites/default/files/externals/3a0ceec5f32f5a6c05341b43c4b169b1.jpg\" /></p>\n<p><strong>CentOS 8 ซื้อซัพพอร์ต CloudLinux</strong></p>\n<p>อีกทางเลือกหนึ่งสำหรับคนที่ยังไม่อยากไมเกรดเครื่องที่เป็น CentOS 8 คือยังใช้ CentOS 8 ต่อไปก่อน แล้ว<a href=\"https://www.blognone.com/node/124591\">ซื้อซัพพอร์ต TuxCare จากบริษัท CloudLinux แทน</a> ซึ่งซัพพอร์ตของ CentOS 8 จะมีขายไปจนถึงปี 2025</p>\n<p>ราคา: เริ่มต้นที่ 4.50 ดอลลาร์ต่อเครื่องต่อเดือน</p>\n<p><img src=\"https://www.blognone.com/sites/default/files/externals/480bbbee292cc720ba660dd2513d93ed.jpg\" /></p>\n<p><strong>Rocky Linux</strong></p>\n<p>โครงการโอเพนซอร์สทดแทน CentOS อีกโครงการ แถม<a href=\"https://www.blognone.com/node/120042\">ริเริ่มโดย Greg Kurtzer ผู้ร่วมก่อตั้งโครงการ CentOS ต้นฉบับ</a> และ<a href=\"https://www.blognone.com/node/123323\">ได้รับการสนับสนุนจาก AWS, Google Cloud, Microsoft</a></p>\n<p>ตอนนี้ Rocky Linux ออกเวอร์ชัน 8.5 ตามทัน RHEL แล้วเช่นกัน</p>\n<p>ราคา: ฟรี</p>\n<p><img src=\"https://www.blognone.com/sites/default/files/externals/53d54537729536b2044eb01d8f173d45.jpg\" /></p>\n<p><strong>Oracle Linux</strong></p>\n<p>Oracle มีโครงการ Oracle Linux มาตั้งแต่ปี 2006 โดยนำซอร์สโค้ดของ RHEL มาคอมไพล์เป็นไบนารีแจก ลักษณะเดียวกับ CentOS ทุกประการ และเพิ่มเคอร์เนลเวอร์ชันของ Oracle เข้ามาให้เป็นอีกทางเลือกด้วย</p>\n<p>หลัง CentOS 8 ปรับนโยบาย <a href=\"https://www.blognone.com/node/120090\">Oracle ก็รีบเสนอตัวเป็นทางเลือกให้กับผู้ใช้ CentOS ทันที</a> พร้อมชูจุดเด่นเรื่อง \"ฟรีและดี\" (ซึ่งไม่น่าเชื่อว่ามาจาก Oracle!)</p>\n<p>ราคา: ฟรี</p>\n<p><img src=\"https://www.blognone.com/sites/default/files/externals/17252cc7181051a172f047bbee09b64a.png\" /></p>\n<p><strong>HPE ClearOS</strong></p>\n<p><a href=\"https://www.clearos.com/\">ClearOS</a> เป็นโครงการโคลน RHEL อีกตัวจาก Hewlett Packard Enterprise (HPE) ที่มีให้เฉพาะลูกค้าเซิร์ฟเวอร์ ProLiant เท่านั้น ตัวระบบปฏิบัติการใช้ได้ฟรีสำหรับผู้ใช้ ProLiant และถ้าอยากซื้อซัพพอร์ตก็มีขายในราคาเริ่มต้น 36 ดอลลาร์ต่อเครื่องต่อปี อย่างไรก็ตาม ClearOS ยังมาไกลสุดที่เวอร์ชัน 7.x เท่านั้น</p>\n<p>ราคา: ตัว OS ฟรีสำหรับลูกค้าที่ซื้อเครื่อง ProLiant</p>\n<p><img src=\"https://www.blognone.com/sites/default/files/externals/d2da9b15207141e430296e0d3e5e57d1.jpg\" /></p>\n<p>นอกจากดิสโทรที่เข้ากันได้กับ RHEL 8/CentOS 8 แล้ว ยังมีทางเลือกเป็นดิสโทรอื่นๆ ที่ไม่เหมือนกันซะทีเดียว แต่มุ่งเป้าตอบโจทย์ตลาดเซิร์ฟเวอร์องค์กรเหมือนกัน ได้แก่</p>\n<p><strong>Amazon Linux</strong></p>\n<p>โครงการลินุกซ์ที่พัฒนาโดย AWS <a href=\"https://www.blognone.com/node/98407\">เดิมทีพัฒนามาจาก RHEL</a> แต่รุ่นล่าสุดคือ <a href=\"https://www.blognone.com/node/125964\">Amazon Linux 2022 พัฒนาจาก Fedora แทน</a> ดิสโทรมีนโยบายออกใหม่ทุก 2 ปี และมีระยะซัพพอร์ตนาน 5 ปี</p>\n<p>รูปแบบการใช้งานเน้นใช้บนเครื่อง AWS เป็นหลัก เพราะปรับแต่งฟีเจอร์หลายด้านให้เชื่อมกับบริการและซอฟต์แวร์ของ AWS แต่ก็สามารถนำอิมเมจ Amazon Linux ไปใช้กับเครื่องนอก AWS ได้เช่นกัน</p>\n<p>ราคา: ฟรี</p>\n<p><img src=\"https://www.blognone.com/sites/default/files/externals/a231d4eb22a4a0e4c60cbc57ea70f0a2.jpg\" /></p>\n<p><strong>Ubuntu</strong></p>\n<p>อีกทางเลือกหนึ่งที่เป็นไปได้คือ อัพเกรดข้ามสายมาใช้ Ubuntu (ที่พัฒนาบน Debian) ซึ่งใช้งานได้ฟรี และสามารถซื้อซัพพอร์ตจาก Canonical ได้ถ้าต้องการ เพียงแต่กระบวนการอัพเกรดและการเรียนรู้ \"โลกใหม่\" ก็อาจต้องใช้เวลาและทรัพยากรอยู่บ้าง</p>\n<p>ราคา: ฟรี</p>\n<p><img src=\"https://www.blognone.com/sites/default/files/externals/01fdce092f12a8a37bd604dc8d147046.jpg\" /></p>\n<p>ที่มา - <a href=\"https://www.zdnet.com/article/centos-linux-8-is-about-to-die-what-do-you-do-next/\">ZDNet</a></p>\n</div></div></div><div><div>Topics: </div><div><div><a href=\"/topics/centos\">CentOS</a></div><div><a href=\"/topics/rhel\">RHEL</a></div><div><a href=\"/topics/linux\">Linux</a></div><div><a href=\"/topics/open-source\">Open Source</a></div><div><a href=\"/topics/enterprise\">Enterprise</a></div><div><a href=\"/topics/rocky-linux\">Rocky Linux</a></div><div><a href=\"/topics/almalinux\">AlmaLinux</a></div><div><a href=\"/topics/cloudlinux\">CloudLinux</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cfdf25e638bf32f844598fd9ae2cfe4f6b5e48551df81ec8fe6a14f8bdb75def","category":"Thai"}
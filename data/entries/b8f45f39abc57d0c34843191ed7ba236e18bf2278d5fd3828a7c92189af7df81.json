{"title":"Canonical เผยข้อมูล Ubuntu Core Desktop ระบบปฏิบัติการแบบ Immutable OS","link":"https://www.blognone.com/node/134218","date":1686145622000,"content":"<div><div><div><p>บริษัท Canonical ประกาศรายละเอียดการทำ <a href=\"https://www.blognone.com/node/134089\">Ubuntu Core เวอร์ชันเดสก์ท็อป</a> ที่ใช้แพ็กเกจแบบ Snap ทั้งหมด</p>\n<p>Canonical มี<a href=\"https://www.blognone.com/node/65929\">ดิสโทร Ubuntu Core มาตั้งแต่ปี 2014</a> โดยมีแนวคิดว่าแอพถูกอย่างถูกรันในคอนเทนเนอร์ (Docker/LXC) เพื่อเป็น sandbox ที่ปลอดภัย อัพเกรดและย้อนคืนได้ง่าย แต่ช่วงแรกยังจำกัดการใช้งานเฉพาะอุปกรณ์ IoT ที่ต้องใช้วิธีอัพเดตอัตโนมัติ</p>\n<p>Canonical เรียกระบบปฏิบัติการที่มีแนวคิดนี้ว่า immutable operating system มีคุณสมบัติทั้งหมด 4 ข้อคือ</p>\n<ol>\n<li><strong>Read-only</strong> ตัวระบบปฏิบัติการที่รันอยู่ ไม่สามารถถูกแก้ไขได้โดยผู้ใช้หรือแอพพลิเคชัน</li>\n<li><strong>Atomic updates</strong> ไฟล์อัพเดตจะอัพเดตผ่านเลย หรือไม่ผ่านแล้ว rollback กลับได้เลย ไม่มีครึ่งๆ กลางๆ จนทำให้ระบบพัง</li>\n<li><strong>Predictable</strong> ตัวแกนหลักของระบบปฏิบัติการจะไม่เปลี่ยนแปลง พฤติกรรมของมันจะคาดเดาได้ว่าเป็นแบบใด แม้รันบนอุปกรณ์ต่างกัน</li>\n<li><strong>Isolated Applications</strong> แอพพลิเคชันถูกแยกขาดจากระบบปฏิบัติการหลัก และแอพแต่ละตัวไม่ยุ่งกัน เพราะถูกรันในคอนเทนเนอร์ของใครของมัน การเปลี่ยนแปลงที่เกิดจากแอพตัวใดตัวหนึ่งไม่กระทบระบบหลักหรือแอพตัวอื่น</li>\n</ol>\n<p>ระบบปฏิบัติการแบบ immutable มีข้อดีเรื่องความปลอดภัย, เสถียรภาพ, ตรวจสอบได้ง่าย, จัดการได้ง่าย แต่ก็มีข้อเสียเรื่องขาดความยืดหยุ่น อาจมีปัญหาเรื่องความเข้ากันได้ และสิ้นเปลืองสตอเรจมากกว่าเดิม</p>\n<p><img alt=\"No Description\" src=\"https://www.blognone.com/sites/default/files/externals/52898c7910b4dd475836641cb5740e0f.jpg\" /></p>\n<p>ทุกวันนี้มีระบบปฏิบัติการเดสก์ท็อปที่เป็น immutable อยู่บ้างแล้ว แม้มีข้อแตกต่างในรายละเอียด เช่น</p>\n<ul>\n<li><strong>Chrome OS</strong> ใช้วิธีแยกพาร์ทิชัน มี OS สองสำเนา ตัวนึงรันอยู่ อีกตัวอัพเดต แล้วรีบูตเพื่อสลับ OS</li>\n<li><strong>Fedora Silverblue</strong> มีแนวคิดคล้าย Chrome OS คือการทำสำเนาอิมเมจแล้วสลับตอนบูต จัดการด้วยเครื่องมือชื่อ OSTree โดยข้อแตกต่างคือแต่ละสำเนาเก็บเฉพาะส่วนต่าง (delta) เพื่อประหยัดสตอเรจและแบนด์วิดท์</li>\n<li><strong>openSUSE MicroOS</strong> แนวคิดคล้าย Ubuntu Core ใช้วิธีทำ snapshot ของระบบไฟล์ Btrfs เพื่อมาอัพเดตแล้วสลับตอนบูต</li>\n</ul>\n<p>Canonical ชี้ว่าข้อจำกัดของระบบปฏิบัติการข้างต้นคือต้องรีบูตเพื่อให้อัพเดตมีผล ซึ่งทำให้ระบบหยุดชะงักไปชั่วคราว ทางแก้คือแยกส่วนแอพพลิเคชันออกจากระบบปฏิบัติการ เพื่อให้อัพเดตเฉพาะแอพพลิเคชันโดยไม่ต้องรีบูต แนวทางของ Canonical คือใช้แพ็กเกจแบบ Snap ที่รันแอพในคอนเทนเนอร์ อัพเดตง่ายกว่า มีแนวคิด channel แยกระดับความใหม่ของแพ็กเกจ (stable, candidate, beta, edge) เพื่อตอบโจทย์ของผู้ใช้แต่ละกลุ่ม</p>\n<p>Canonical ยังพยายามสร้างสมดุลระหว่างการไม่ถูกแก้ไข (immutability) กับการปรับแต่งได้ (composability) จึงออกแบบ Ubuntu Core ให้แยกหลายส่วนได้มากกว่า เปลี่ยนชิ้นส่วนเฉพาะบางส่วนได้</p>\n<p><img alt=\"No Description\" src=\"https://www.blognone.com/sites/default/files/externals/c90cb3249c601602f3262a9120ef16ab.png\" /></p>\n<p>ตอนนี้ Canonical กำลังเริ่มขยาย Ubuntu Core จากการใช้งาน IoT มาสู่เดสก์ท็อปด้วย ซึ่งเป็นประโยชน์ทั้งความปลอดภัย, การเปิดโอกาสให้ลองแพ็กเกจซอฟต์แวร์ใหม่ๆ บนระบบแกนหลักที่เสถียรมาก, การเปิดให้อัพเดตบางส่วนของระบบปฏิบัติการเร็วกว่าปกติ (เช่น เกมเมอร์เลือกใช้เคอร์เนลรุ่นใหม่ที่มีไดรเวอร์การ์ดจอรุ่นล่าสุด) รายละเอียดเพิ่มเติมจะทยอยเปิดเผยในอีกไม่กี่เดือนข้างหน้า</p>\n<p>ระบบปฏิบัติการ Ubuntu ที่ใช้แพ็กเกจแบบเดิมจะยังอยู่เช่นกัน เพื่อผู้ใช้กลุ่มที่ต้องการควบคุมระบบปฏิบัติการเอง และยอมรับได้หากระบบปฏิบัติการพัง</p>\n<p>ที่มา - <a href=\"https://ubuntu.com/blog/ubuntu-core-an-immutable-linux-desktop\">Ubuntu Blog</a></p>\n</div></div></div><div><div>Topics: </div><div><div><a href=\"/topics/ubuntu\">Ubuntu</a></div><div><a href=\"/topics/operating-system\">Operating System</a></div><div><a href=\"/topics/linux\">Linux</a></div><div><a href=\"/topics/canonical\">Canonical</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b8f45f39abc57d0c34843191ed7ba236e18bf2278d5fd3828a7c92189af7df81","category":"Thai"}
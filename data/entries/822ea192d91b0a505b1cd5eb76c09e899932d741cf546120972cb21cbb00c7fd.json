{"title":"Peter Molyneux ผู้สร้างเกม Fable จะออกเกมใหม่ Legacy เกมจำลองธุรกิจแบบ Web3/NFT","link":"https://www.blognone.com/node/136011","date":1696090456000,"content":"<div><div><div><p>Peter Molyneux เกมดีไซเนอร์ชื่อดังเจ้าของผลงาน Populous, Theme Park, Black &amp; White, Fable กำลังมีผลงานเกมใหม่ออกในเร็วๆ นี้ชื่อว่า <strong>Legacy</strong></p>\n<p>Legacy เป็นเกมจำลองการสร้างธุรกิจ ผู้เล่นต้องหาที่ดินทำธุรกิจ ออกแบบและผลิตสินค้าเพื่อนำไปขาย แล้วนำเงินมาขยายธุรกิจให้เติบโตกลายเป็นบริษัทขนาดใหญ่ ใช้กราฟิกสไตล์การ์ตูนน่ารักสดใส</p>\n<p>สิ่งที่แตกต่างจากเกมจำลอง (sim) เกมก่อนๆ ของ Molyneux คือเกมนี้จัดจำหน่ายโดย Gala Games บริษัทเกม Web3/blockchain/NFT ทำให้ Legacy มีระบบซื้อที่ดินในรูปแบบ NFT และสกุลเงินคริปโต LegacyCoin ของตัวเองด้วย (เกมนิยามตัวเองว่าเป็น Blockchain Business Sim)</p>\n<p><img alt=\"No Description\" src=\"https://www.blognone.com/sites/default/files/externals/92d466c4f17e3e0fabc590fab8887049.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/5412effbbca4dc45b45f252f8ad13f57.jpg\" /></p>\n<p><a href=\"https://blog.gala.games/legacy-land-sale-starts-tomorrow-c54761629c0f\">Legacy เปิดตัวครั้งแรกในปี 2021</a> เดิมทีมีแผนออกปี 2022 แต่สุดท้ายต้องเลื่อนมาเป็นปลายปี 2023 ซึ่งอาจช้าไปแล้วสำหรับกระแสเกม Web3 ที่ซาไปแล้วในช่วงนี้ ก็ต้องจับตาดูกันว่าจะประสบความสำเร็จแค่ไหน</p>\n<p><a href=\"https://www.blognone.com/news/30497/peter-molyneux-%E0%B8%A5%E0%B8%B2%E0%B8%AD%E0%B8%AD%E0%B8%81%E0%B8%88%E0%B8%B2%E0%B8%81%E0%B9%84%E0%B8%A1%E0%B9%82%E0%B8%84%E0%B8%A3%E0%B8%8B%E0%B8%AD%E0%B8%9F%E0%B8%97%E0%B9%8C%E0%B9%81%E0%B8%A5%E0%B8%B0-lionhead-studios\">Molyneux ลาออกจากไมโครซอฟท์ในปี 2012</a> กลับไปเปิดบริษัทเกมอินดี้ของตัวเองชื่อ 22cans</p>\n<p>เกมก่อนหน้านี้ของ Molyneux คือ <a href=\"https://www.blognone.com/node/38396\">Godus เกมพระเจ้าแนวเดียวกับ Populous</a> ที่ออกในปี 2014 แต่ไม่ประสบความสำเร็จเท่าไรนัก หลังจากนั้น Molyneux ก็ไม่ได้ทำเกมใหม่อีกเลยจนกระทั่งมาถึง Legacy</p>\n<p>ที่มา - <a href=\"https://www.videogameschronicle.com/news/peter-molyneuxs-blockchain-business-sim-releases-next-month/\">VGC</a></p>\n</div></div></div><div><div>Topics: </div><div><div><a href=\"/topics/peter-molyneux\">Peter Molyneux</a></div><div><a href=\"/topics/games\">Games</a></div><div><a href=\"/topics/blockchain\">Blockchain</a></div><div><a href=\"/topics/nft\">NFT</a></div><div><a href=\"/topics/web3\">Web3</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"822ea192d91b0a505b1cd5eb76c09e899932d741cf546120972cb21cbb00c7fd","category":"Thai"}
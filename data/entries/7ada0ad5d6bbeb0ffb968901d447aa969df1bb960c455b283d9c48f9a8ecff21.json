{"title":"นักวิเคราะห์ประเมิน AWS มีรายได้กว่า 70% จากบริการหลัก EC2, EBS, S3 และ RDS","link":"https://www.blognone.com/node/124649","date":1631147183000,"content":"<div><div><div><p>AWS เป็นธุรกิจที่นอกจากจะทำเงินให้ Amazon ในแต่ละไตรมาสสูงแล้ว ยังมีกำไรจากการดำเนินงานขั้นต้นที่สูงมากเช่นกัน เฉพาะ AWS มีกำไรในไตรมาสที่ผ่านมา 4,193 ล้านดอลลาร์ จากกำไรจากการดำเนินงานรวม 7,702 ล้านดอลลาร์ ซึ่งมากกว่าครึ่งหนึ่ง อย่างไรก็ตาม Amazon ไม่เคยลงรายละเอียดเพิ่มว่าบริการใน AWS ตัวใดบ้างที่สร้างรายได้ในสัดส่วนเท่าใด</p>\n<p>Corey Quinn ผู้ให้บริการที่ปรึกษาด้านบริหารต้นทุนคลาวด์ของ Duckbill Group ได้ประเมินว่ารายได้ของ AWS นั้นมากกว่า 50% มาจาก EC2 ที่เป็นบริการ computing ส่วนบริการอื่นที่ทำเงินสูงได้แก่ พื้นที่เก็บข้อมูล EBS, สตอเรจ S3 และฐานข้อมูล Amazon RDS โดยหากรวมสามบริการนี้ด้วย จะเป็นรายได้มากกว่า 70% ของรายได้ AWS ทั้งนี้แต่ละบริการถูกประเมินว่ามีอัตรากำไรเบื้องต้นที่ต่างกัน ตามแต่รูปแบบบริการ และวิธีการคิดเงินในการใช้งาน</p>\n<p>นักวิเคราะห์ประเมินว่า Amazon ยังมีโอกาสใหญ่ในบริการ AWS ผ่าน AWS' Marketplace ที่ให้ผู้ใช้งานซื้อซอฟต์แวร์ผ่านแพลตฟอร์ม โดย Amazon หักค่าธรรมเนียม ซึ่งเป็นโมเดลเดียวกับ App Store อย่างไรก็ตามในตอนนี้ AWS' Marketplace ยังเป็นส่วนธุรกิจที่ทำเงินน้อย เมื่อเทียบกับบริการหลักข้างต้น</p>\n<p>ที่มา: <a href=\"https://www.cnbc.com/2021/09/05/how-amazon-web-services-makes-money-estimated-margins-by-service.html\">CNBC</a> ภาพ <a href=\"https://commons.wikimedia.org/wiki/File:AWS_-_Amazon_Web_Services_Office_in_Houston,_Texas_(46600198075).jpg\">Wikimedia</a></p>\n<p><img src=\"https://www.blognone.com/sites/default/files/externals/e0115a044e9c59aa37697ec61d4858a4.jpg\" /></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/amazon\">Amazon</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7ada0ad5d6bbeb0ffb968901d447aa969df1bb960c455b283d9c48f9a8ecff21","category":"Thai"}
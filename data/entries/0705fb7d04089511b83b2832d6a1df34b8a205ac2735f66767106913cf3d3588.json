{"title":"AMD ซื้อ ZT Systems บริษัทออกแบบและผลิตเซิร์ฟเวอร์สำหรับคลาวด์ 4.9 พันล้านดอลลาร์","link":"https://www.blognone.com/node/141505","date":1724076453000,"content":"<div><div><div><p>AMD ประกาศข่าวซื้อกิจการ ZT Systems บริษัทผู้ออกแบบระบบเซิร์ฟเวอร์ให้กับผู้ให้บริการคลาวด์ขนาดใหญ่ ในราคา 4.9 พันล้านดอลลาร์</p>\n<p>ชื่อของบริษัท ZT Systems อาจไม่เป็นที่รู้จักในวงกว้างมากนัก แต่บริษัทก่อตั้งมานาน 29 ปีแล้ว (ก่อตั้งปี 1994 โดยเริ่มจากธุรกิจพีซี ภายหลังผันตัวมาทำเซิร์ฟเวอร์ในปี 2004) ปัจจุบันธุรกิจทั้งหมดของบริษัทเป็น B2B คือรับวางระบบเซิร์ฟเวอร์ให้กับคลาวด์และบริษัทโทรคมนาคมยักษ์ใหญ่ โดย ZT Systems สามารถ \"ผลิต\" เครื่องเซิร์ฟเวอร์ได้เอง มีโรงงานของตัวเองในหลายประเทศ</p>\n<p>Lisa Su ซีอีโอของ AMD ระบุว่าการซื้อกิจการครั้งนี้ช่วยเข้ามาเสริมทัพของ AMD ในกลุ่มลูกค้าคลาวด์และองค์กรขนาดใหญ่ ระบบเซิร์ฟเวอร์ของ ZT Systems เข้ามาต่อยอดผลิตภัณฑ์ฝั่งศูนย์ข้อมูลของ AMD ที่มีซีพียู Epyc, ตัวเร่งความเร็ว AI และสินค้ากลุ่มเครือข่าย</p>\n<p>สิ่งที่น่าสนใจของดีลนี้คือ ZT Systems เป็นพันธมิตรใกล้ชิดของคู่แข่ง AMD ทั้งอินเทลและ NVIDIA โดยล่าสุด<a href=\"https://ztsystems.com/zt-systems-announces-acx200-solutions/\">เพิ่งประกาศแพลตฟอร์มเซิร์ฟเวอร์ที่ใช้จีพียู NVIDIA GB200 Grace Blackwell Superchip</a> มาหมาดๆ ต้องรอดูกันต่อว่าหลังกระบวนการซื้อกิจการเสร็จสิ้นแล้ว ทิศทางการพัฒนาเซิร์ฟเวอร์ของ ZT Systems จะเป็นอย่างไรต่อ</p>\n<p>ที่มา - <a href=\"https://www.amd.com/en/newsroom/press-releases/2024-8-19-amd-to-significantly-expand-data-center-ai-systems.html\">AMD</a>, <a href=\"https://ztsystems.com/amd-to-significantly-expand-data-center-ai-systems-capabilities-with-acquisition-of-hyperscale-solutions-provider-zt-systems/\">ZT Systems</a></p>\n<p><img alt=\"No Description\" src=\"https://www.blognone.com/sites/default/files/externals/f57afa20edb83a9948054949b82fca1b.jpg\" /></p>\n<blockquote><p>Very excited to announce we have signed an agreement to acquire leading hyperscale solutions provider <a href=\"https://twitter.com/ZTSystems?ref_src=twsrc%5Etfw\">@ZTSystems</a>. Next major step in our AI strategy combining our silicon, software and ZT’s world class systems expertise to enable rapid deployment of <a href=\"https://twitter.com/AMD?ref_src=twsrc%5Etfw\">@AMD</a> AI solutions at scale for… <a href=\"https://t.co/jgla2cWDdV\">pic.twitter.com/jgla2cWDdV</a></p>\n<p>— Lisa Su (@LisaSu) <a href=\"https://twitter.com/LisaSu/status/1825481482082894081?ref_src=twsrc%5Etfw\">August 19, 2024</a></p></blockquote>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/acquisition\">Acquisition</a></div><div><a href=\"/topics/server\">Server</a></div><div><a href=\"/topics/data-center\">Data Center</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0705fb7d04089511b83b2832d6a1df34b8a205ac2735f66767106913cf3d3588","category":"Thai"}
{"title":"รัฐบาลไบเดนทำข้อตกลงบริษัท AI สัญญาว่าจะพัฒนาโดยดูความปลอดภัยและความน่าเชื่อถือ","link":"https://www.blognone.com/node/134951","date":1689955386000,"content":"<div><div><div><p>รัฐบาลไบเดนเรียกให้ 7 บริษัทใหญ่ด้านปัญญาประดิษฐ์ในสหรัฐฯ ให้<a href=\"https://www.whitehouse.gov/wp-content/uploads/2023/07/Ensuring-Safe-Secure-and-Trustworthy-AI.pdf\">สัญญากับสังคมแบบสมัครใจ</a> ว่าจะพัฒนาปัญญาประดิษฐ์โดยดูแลความปลอดภัย (safety), ความมั่นคงปลอดภัย (security), และความน่าเชื่อถือ (trustworthy)</p>\n<p>7 บริษัทที่ตกลงตามข้อสัญญานี้ ได้แก่ Amazon, Anthropic, Google, Inflection, Meta, Microsoft, และ OpenAI</p>\n<p>คำมั่นสัญญาที่ประกาศออกมาลงรายละเอียดพอสมควร ได้แก่</p>\n<ul>\n<li>ด้านความปลอดภัย: ระหว่างการพัฒนาต้องมีทีมทดสอบ (red team) ทดสอบความเสี่ยงด้านต่างๆ เช่น การเปิดทางให้คนร้ายเข้าถึงอาวุธเคมีได้ง่ายขึ้น, แฮกเกอร์สามารถเข้าถึงเทคนิคการแฮก, หรือแม้แต่ความเสี่ยงที่ตัวโมเดลปัญญาประดิษฐ์จะโคลนตัวเองไปรันที่อื่น</li>\n<li>ด้านความมั่นคงปลอดภัย: มีการควบคุมโมเดลที่พัฒนาเป็นการภายใน (ที่อาจจะไม่ได้จูนให้ทำงานอย่างปลอดภัย) ไม่ให้หลุดออกมาภายนอก สนับสนุนให้มีการรายงานจุดอ่อนของโมเดลที่เปิดให้ใช้งาน</li>\n<li>ด้านความน่าเชื่อถือ: พัฒนาแนวทางที่ทำให้ผู้ใช้รู้ได้ง่ายว่าเนื้อหาที่กำลังดูอยู่นั้นสร้างโดยปัญญาประดิษฐ์, รายงานความสามารถของโมเดลและข้อจำกัดต่างๆ</li>\n</ul>\n<p>แนวทางเช่นนี้เป็นก้าวแรกของการวางแนวทางควบคุมการพัฒนาปัญญาประดิษฐ์ แม้จะไม่ใช่กฎหมายบังคับ โดยแนวทางต่อไปของรัฐบาลไบเดนจะบังคับใช้นโยบายควบคุมการพัฒนาปัญญาประดิษฐ์ผ่านทางนโยบายของสำนักงบประมาณ ซึ่งสามารถควบคุมการให้ทุนหรือการจัดซื้อของรัฐบาลกลางสหรัฐฯ ได้และอยู่ในอำนาจของฝ่ายบริหาร</p>\n<p>ที่มา - <a href=\"https://www.whitehouse.gov/briefing-room/statements-releases/2023/07/21/fact-sheet-biden-harris-administration-secures-voluntary-commitments-from-leading-artificial-intelligence-companies-to-manage-the-risks-posed-by-ai/\">Whitehouse.gov</a></p>\n<p><img src=\"https://www.blognone.com/sites/default/files/externals/e521d37c5774c1019d9aca7d641327f2.png\" alt /></p>\n</div></div></div><div><div>Topics: </div><div><div><a href=\"/topics/whitehouse\">Whitehouse</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ecbb18a15dd8c3424dde4ae8ad71eab6d314a6b4d948ad63aa81beb08293b677","category":"Thai"}
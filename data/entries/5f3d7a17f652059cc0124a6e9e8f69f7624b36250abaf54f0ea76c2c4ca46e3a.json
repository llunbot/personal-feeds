{"title":"Anthropic เผยแพร่รายงานช่องโหว่ AI ยอมตอบคำถามอันตรายไม่เหมาะสม ถ้ายิงคำถามซ้ำ ๆ ในบริบทที่เกี่ยวข้อง","link":"https://www.blognone.com/node/139041","date":1712132232000,"content":"<div><div><div><p>ทีมนักวิจัยของ Anthropic บริษัท AI เจ้าของแชทบอต Claude เผยแพร่รายงานเกี่ยวกับช่องโหว่ของโมเดล AI ภาษาขนาดใหญ่ (LLM - large language model) ซึ่งสามารถทำให้ LLM ให้คำตอบที่ไม่เหมาะสมหรือเป็นอันตรายออกมาได้ แม้ผู้พัฒนาจะเขียนกฎป้องกันไว้แล้วก็ตาม</p>\n<p>ช่องโหว่ที่รายงานเกิดจากการสร้างบทสนทนาถามตอบกับ LLM ที่ต่อเนื่องเป็นชุด จน LLM เกิดการเรียนรู้บริบท (in-context learning) ของเนื้อหาที่ถาม ทำให้กรอบหัวข้อที่สนใจแคบลงเรื่อย ๆ และยอมตอบคำถามที่ไม่เหมาะสมหรืออันตรายออกมา</p>\n<p>ตัวอย่างการทดสอบ ทีมวิจัยดูว่าเมื่อใดที่ LLM จะยอมให้คำตอบจากคำถามเกี่ยวกับวิธีการผลิตระเบิด ซึ่งหากถามทันที LLM จะปฏิเสธ แต่หากยิงคำถามที่ไม่เหมาะสมแบบเทา ๆ เช่น วิธีสะเดาะกุญแจ หรือวิธีโกงเงิน แล้ว LLM ยอมตอบคำถามไปเรื่อย ๆ ถึงจุดหนึ่ง ก็จะยอมตอบคำถามวิธีผลิตระเบิดให้</p>\n<p>ผลการศึกษาพบว่าการยิงคำถามแบบตีกรอบบริบทกับ LLM ไปเรื่อย ๆ จำนวนมาก แม้เป็นเรื่องความรู้ทั่วไป ก็ทำให้ LLM ตอบคำถามได้แย่ลงเมื่อเวลาผ่านไป</p>\n<p>ถึงตอนนี้ยังไม่มีวิธีป้องกันช่องโหว่ดังกล่าวที่สมบูรณ์แบบ เพราะหากใช้วิธีจำกัดจำนวนบทสนทนา เพื่อไม่ให้ LLM ไปถึงจำนวนที่ยอมตอบคำถามอันตราย ก็จะส่งผลต่อประสบการณ์ใช้งานในกรณีปกติ อีกวิธีที่ทำได้คือการให้โมเดลปรับตัวเองตลอดเวลาในทุกคำถามต่อเนื่อง แต่ก็ช่วยได้เพียงชะลอการยอมตอบคำถามอันตรายเหล่านี้เท่านั้น</p>\n<p>ทีมนักวิจัยของ Anthropic บอกว่า เหตุผลที่เปิดเผยช่องโหว่นี้ ซึ่งได้แจ้งกับผู้พัฒนา AI LLM ไปก่อนหน้าแล้ว ก็เพื่อให้ชุมชนผู้พัฒนาเข้าใจช่องโหว่อันตรายนี้ และร่วมกันพัฒนาหาแนวทางแก้ไข</p>\n<p>ที่มา: <a href=\"https://www.anthropic.com/research/many-shot-jailbreaking\">Anthropic</a></p>\n<p><img alt=\"No Description\" src=\"https://www.blognone.com/sites/default/files/externals/1199e49f7e1ceecab12227540a358359.png\" /></p>\n</div></div></div><div><div>Topics: </div><div><div><a href=\"/topics/anthropic\">Anthropic</a></div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5f3d7a17f652059cc0124a6e9e8f69f7624b36250abaf54f0ea76c2c4ca46e3a","category":"Thai"}
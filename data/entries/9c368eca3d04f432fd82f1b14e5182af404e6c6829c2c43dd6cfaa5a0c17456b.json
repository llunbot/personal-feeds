{"title":"คาด Apple เปิดตัว MacBook Pro ชิป M3 Pro, M3 Max และ iMac ชิป M3 ในงานวันอังคารนี้","link":"https://www.blognone.com/node/136451","date":1698457139000,"content":"<div><div><div><p>Mark Gurman แห่ง Bloomberg คนเดิม รายงานข้อมูลล่าสุดเกี่ยวกับสินค้าที่แอปเปิลจะเปิดตัวในงานแถลงข่าว <a href=\"https://www.blognone.com/node/136378\">Scary fast</a> วันอังคารที่ 31 ตุลาคมนี้ ซึ่งก็เป็น Gurman นี่เองที่เคยให้<a href=\"https://www.blognone.com/node/136356\">ข่าวลือ</a>ก่อนหน้าว่าแอปเปิลจะจัดงานในวันดังกล่าว</p>\n<p>สินค้าแรกคือ <strong>MacBook Pro</strong> มีสองรุ่น J514 และ J516 คาดว่าจะมาพร้อมชิปใหม่ M3 Pro และ M3 Max ซึ่ง Gurman บอกว่าแอปเปิลมีการทดสอบหลายสเป็กจำนวนคอร์ส่วนประมวลผลและกราฟิก ของทั้ง M3 Pro และ M3 Max จุดขายหนึ่งที่จะนำเสนอคือความสามารถในการเล่นเกมกราฟิกสูง ให้ไปในทิศทางเดียวกับ iPhone 15 Pro</p>\n<p>สินค้าถัดมาคือ <strong>iMac</strong> จอ 24 นิ้ว ซึ่งรุ่นปัจจุบันเป็นชิป M1 โดยแอปเปิลจะข้ามมาเป็นชิป M3 เลย ดีไซน์ภายนอกและตัวเลือกสีจะมีเหมือนเดิม ที่แตกต่างไปเขาบอกว่าเป็นขาตั้งแบบใหม่</p>\n<p>สุดท้ายคือ<strong>บรรดาอุปกรณ์เสริม</strong> โดยเขาบอกว่าทั้ง Magic Keyboard, Magic Trackpad และ Magic Mouse จะเปลี่ยนมาเป็นพอร์ต USB-C ทั้งหมด</p>\n<p>ที่มา: <a href=\"https://www.bloomberg.com/news/articles/2023-10-27/apple-october-30-scary-fast-event-new-imacs-macbook-pros-products-to-expect\">Bloomberg</a></p>\n<p><img src=\"https://www.blognone.com/sites/default/files/externals/62598ffb1de7f809982f35ae25489977.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/macbook-pro\">MacBook Pro</a></div><div><a href=\"/topics/imac\">iMac</a></div><div><a href=\"/topics/apple-m3\">Apple M3</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9c368eca3d04f432fd82f1b14e5182af404e6c6829c2c43dd6cfaa5a0c17456b","category":"Thai"}
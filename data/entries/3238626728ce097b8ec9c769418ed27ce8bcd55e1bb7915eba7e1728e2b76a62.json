{"title":"กูเกิลยื่น EU ตีความ iMessage เข้าข่ายแพลตฟอร์มขนาดใหญ่ ต้องเปิดเชื่อมต่อกับคู่แข่ง","link":"https://www.blognone.com/node/136667","date":1699537551000,"content":"<div><div><div><p>Financial Times รายงานข่าวว่า กูเกิลกับโอเปอเรเตอร์ยักษ์ใหญ่ในยุโรปบางราย เช่น Vodafone, Deutsche Telekom, Telefónica, Orange ยื่นจดหมายให้คณะกรรมการยุโรป (European Commission) พิจารณาว่าบริการ iMessage ของแอปเปิลเข้าข่ายเป็น<a href=\"https://www.blognone.com/node/135597\">บริการดิจิทัลที่มีคนใช้เป็นจำนวนมาก (gatekeeper) ตามกฎหมาย Digital Markets Act ฉบับใหม่</a> เพื่อบีบให้แอปเปิลต้องเปิด iMessage ให้เชื่อมต่อกับบริการคู่แข่งรายอื่นได้ด้วย</p>\n<p>กูเกิลพยายามต่อสู้เรื่องนี้กับแอปเปิลอย่างหนักหน่วง เพื่อชักจูงให้แอปเปิลยอมเชื่อมกับระบบข้อความ RCS ของตน เช่น <a href=\"https://www.blognone.com/node/132128\">การขึ้นป้ายชักชวน</a>, <a href=\"https://www.blognone.com/node/135880\">การออกแคมเปญโฆษณา iPager</a> แต่ก็ไม่เป็นผล เพราะ <a href=\"https://www.blognone.com/node/130293\">Tim Cook เคยตอบไว้ชัดเจนว่าไม่สนใจทำ</a></p>\n<p>แต่เมื่อยุโรปมีกฎหมาย Digital Markets Act ที่บังคับใช้กับบริษัทไอทีขนาดใหญ่ ให้ต้องเปิดแพลตฟอร์มของตัวเองเพื่อเพิ่มการแข่งขันในธุรกิจ กูเกิลจึงหันมาใช้ช่องนี้กดดันแอปเปิลไปอีกทาง</p>\n<p>ก่อนหน้านี้ คณะกรรมการยุโรปตีความว่าแอปเปิลมีแพลตฟอร์มขนาดใหญ่ 3 อย่างคือ iOS, Safari, App Store (<a href=\"https://www.blognone.com/node/136583\">ล่าสุดแอปเปิลเพิ่งออกมาตอบโต้ว่า Safari ไม่เข้าข่ายเพราะมีหลายเวอร์ชันแยกกัน</a>) กรณีของ iMessage อาจยังไม่เข้าข่ายนี้ แต่คณะกรรมการยุโรปก็กำลังสอบสวนว่าตกลงแล้ว iMessage ควรถูกนับเป็นแพลตฟอร์มขนาดใหญ่ด้วยหรือไม่</p>\n<p><img alt=\"No Description\" src=\"https://www.blognone.com/sites/default/files/externals/642cc1a3a2634b98408f976fb2f73aa0.png\" /></p>\n<p>ที่มา - <a href=\"https://www.ft.com/content/ec2ec699-a91c-4389-b1a9-ae06dca836d5\">Financial Times</a></p>\n</div></div></div><div><div>Topics: </div><div><div><a href=\"/topics/imessage\">iMessage</a></div><div><a href=\"/topics/google\">Google</a></div><div><a href=\"/topics/telecom\">Telecom</a></div><div><a href=\"/topics/sms\">SMS</a></div><div><a href=\"/topics/european-commission\">European Commission</a></div><div><a href=\"/topics/apple\">Apple</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3238626728ce097b8ec9c769418ed27ce8bcd55e1bb7915eba7e1728e2b76a62","category":"Thai"}
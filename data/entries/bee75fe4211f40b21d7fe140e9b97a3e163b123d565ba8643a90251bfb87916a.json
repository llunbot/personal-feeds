{"title":"รู้จัก บสย. ผู้ค้ำประกันให้ SMEs ทำงานแบบ Startup สวัสดิการเหมือนรัฐวิสาหกิจ","link":"https://www.blognone.com/node/138298","date":1708489820000,"content":"<div><div><div><p>ปฏิเสธไม่ได้ว่าเทคโนโลยีเข้ามามีบทบาทกับชีวิตในแบบที่เลี่ยงอย่างไรก็หนีไม่พ้น โดยเฉพาะในอุตสาหกรรมการเงินที่เรียกได้ว่าโดนดิสรัปต์ไปก่อนใครเพื่อน ไล่ไปตั้งแต่การเข้ามาของ Mobile Banking การชำระเงินผ่าน QR Code ไปจนถึงระบบ e-KYC ที่ทำให้ธุรกรรมหลากหลายแบบเกิดขึ้นได้จริงบนโลกออนไลน์</p>\n<p>ความเปลี่ยนแปลงที่เกิดขึ้นก็คือ หน่วยงานต่าง ๆ ที่อยู่ในแวดวงนี้จำเป็นต้องหันหัวเรือไปตามกระแสน้ำเชี่ยวที่เปลี่ยนแปลงไป ไม่ว่าจะเป็นหน่วยงานเอกชนหรือรัฐก็ตาม ดังเช่นในกรณีของ บสย. หรือ บรรษัทประกันสินเชื่ออุตสาหกรรมขนาดย่อม รัฐวิสาหกิจที่ทำหน้าที่ช่วยค้ำประกันให้กับ SMEs</p>\n<p>ความน่าสนใจอย่างหนึ่งคือ บสย. เป็นรัฐวิสาหกิจที่รับรู้ว่าการปรับตัวในยุคที่เทคโนโลยีเข้ามาบทบาทสำคัญไม่ใช่เพียงแค่การนำเทคโนโลยีเข้ามาหย่อนลงในองค์กร แต่การจะนำนวัตกรรมเข้ามาและปรับใช้กับธุรกิจ ก็จะต้องดึงดูดคนทำงานสายเทคระดับหัวกะทิ (talent) เข้ามาในองค์กร</p>\n<p>จึงเลี่ยงไม่ได้ที่องค์กรจะต้องปรับวิธีการทำงานและวัฒนธรรมภายในให้ฉีกหนีภาพจำเดิม ๆ ของรัฐวิสาหกิจ เพื่อเปิดพื้นที่ให้คนรุ่นใหม่เข้ามามีส่วนร่วมในเป้าหมายที่จะกลายเป็น SMEs Digital Gateway หรือบานประตูสู่เงินทุนที่จะช่วยให้ SMEs เข้าถึงสินเชื่อได้มากขึ้น และ ผลักดันสังคมให้ดีขึ้นผ่านการลดความเหลื่อมล้ำด้านการเงินของผู้ประกอบการไม่ว่าขนาดใดก็ตาม</p>\n<p>แล้วการปรับตัวของบสย. ทั้งในเรื่องของการนำเทคโนโลยีเข้ามาใช้ในธุรกิจและวัฒนธรรมการทำงานจะมีความน่าสนใจอย่างไร วันนี้ คุณสิทธิกร ดิเรกสุนทร  กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) จะเป็นคนมาเล่าเรื่องนี้ให้พวกเราชาว Blognone ฟังกัน</p>\n<p><img alt=\"No Description\" src=\"https://www.blognone.com/sites/default/files/externals/ae2318a7ac2bdc930ef4ea8fdc3faa15.jpeg\" /></p>\n<h3>บสย. รัฐวิสาหกิจยุคใหม่ กับภารกิจในฐานะ FinTech</h3>\n<p>บสย. หรือชื่อเต็มคือ บรรษัทประกันสินเชื่ออุตสาหกรรมขนาดย่อม มีฐานะเป็นสถาบันการเงินเฉพาะกิจของรัฐ ภายใต้การกำกับดูแลของกระทรวงการคลัง มีภารกิจหลักคือการช่วยเหลือบริษัทขนาดกลางและเล็กในการช่วยค้ำประกันเพื่อสร้างความเชื่อมั่นในการอนุมัติสินเชื่อจากสถาบันการเงินให้ SMEs ที่มีศักยภาพ แต่ยังมีหลักประกันไม่เพียงพอ</p>\n<p>คุณสิทธิกรเล่าว่า บสย. มี 2 บทบาทหลัก ๆ คือ การช่วยค้ำประกันให้กับ SMEs และการเป็นที่ปรึกษาทางการเงินให้กับ SMEs พูดง่าย ๆ คือการช่วยผู้ประกอบการแต่งเนื้อแต่งตัวในทางการเงิน เพื่อให้สามารถเข้าถึงสินเชื่อจากสถาบันการเงินได้ง่ายขึ้น</p>\n<p><img alt=\"No Description\" src=\"https://www.blognone.com/sites/default/files/externals/d55ddca043bee32bb5a999727148f67d.jpeg\" /></p>\n<p><em>คุณสิทธิกร ดิเรกสุนทร  กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.)</em></p>\n<p>ในเมื่อทุกวันนี้ธุรกรรมต่าง ๆ สามารถเกิดขึ้นได้บนโลกออนไลน์ ภารกิจหลายอย่างของบสย. ก็เกิดขึ้นผ่านแพลตฟอร์มออนไลน์ได้เช่นกัน ผ่านภารกิจในการเป็น Digital Gateway ที่จะช่วยเชื่อมโยงผู้ประกอบการเข้ากับสถาบันการเงินผ่านระบบออนไลน์</p>\n<p>คุณสิทธิกรยกตัวอย่างให้เห็นภาพง่าย ๆ ว่าหนึ่งในสื่งที่ทางบสย. ทำไปแล้ว คือการเปิด LINE OA เพื่อให้ผู้ประกอบการมีช่องทางติดต่อไปจนถึงตรวจสุขภาพทางการเงินของธุรกิจได้ผ่านการกรอกข้อมูลต่างในแพลตฟอร์มก่อนจะนัดหมายเพื่อพูดคุยกับที่ปรึกษาทางการเงิน โดยภายใน 1 ปี ผู้ติดตามผ่านช่องทางดังกล่าวเพิ่มขึ้นเป็น 3 เท่า จาก 1 หมื่นคนเป็นเกือบ 3 หมื่นคน</p>\n<p><img alt=\"No Description\" src=\"https://www.blognone.com/sites/default/files/externals/6c9ee1631a5ab723129587b029caf243.jpeg\" /></p>\n<p>นอกจากนี้ บสย. ยังมีการพัฒนาโครงสร้างพื้นฐาน เพื่อเชื่อมโยงธุรกรรมออนไลน์เข้ากับระบบต่าง ๆ ที่สถาบันการเงินมีการพัฒนาและใช้ในปัจจุบัน เช่น e-KYC e-NCB e-Statement ที่เป็นกุญแจไปสู่การทำธุรกรรมใหม่ ๆ ในอนาคต</p>\n<p>คุณสิริรัตน์ อร่ามเสรีวงศ์ ผู้บริหารฝ่ายกลยุทธ์และพัฒนาระบบดิจิทัล สรุปเป้าหมายของบสย. ในอนาคตว่า ต้องการเป็น Financial Digital Gateway ที่เป็นแพลตฟอร์มออนไลน์เต็มรูปแบบ เช่น สามารถอนุมัติเบื้องต้น (pre-approve) การค้ำประกันผ่านระบบออนไลน์ และในระยะยาวก็หวังให้สามารถอนุมัติแบบอัตโนมัติได้เพื่อความสะดวกในการเข้าถึงการค้ำประกันสินเชื่อ</p>\n<p><img alt=\"No Description\" src=\"https://www.blognone.com/sites/default/files/externals/4adfe193980a21686769d2a8cd9b7611.jpeg\" /><em>คุณสิริรัตน์ อร่ามเสรีวงศ์ ผู้บริหารฝ่ายกลยุทธ์และพัฒนาระบบดิจิทัล</em></p>\n<p>คุณสิริรัตน์อธิบายต่อว่า ปัจจุบัน ช่องทางหลัก ๆ ที่ผู้ประกอบการเข้าถึงบสย. คือผ่านทางสถาบันการเงิน ส่วนอีกช่องทางคือการเข้าถึงโดยตรงที่ในอนาคตจะพยายามผลักดันมากขึ้นผ่านแพลตฟอร์มดิจิทัล โดยสิ่งที่ได้ทำไปแล้วคือการเปิดช่องทาง LINE OA การพัฒนาระบบการค้ำประกันหลังบ้านเพื่อสร้างเสถียรภาพของระบบให้รองรับผู้ประกอบการที่จะเข้ามาในอนาคตมากขึ้น ไปจนถึงการใช้ API เชื่อมต่อกับแพลตฟอร์มดิจิทัลลเพื่อให้เข้าถึงข้อมูลภายในบ้าน ดังนั้นแล้วการเปิดรับทีมงานรุ่นใหม่เข้ามาทำงานด้วยจึงเป็นอีกเรื่องสำคัญที่ต้องทำ</p>\n<h3>บสย. กับการทำงานแบบสตาร์ตอัป</h3>\n<p>บสย. มีชื่อย่อภาษาอังกฤษว่า TCG (Thai Credit Guarantee Corporation) โดยคุณสิทธิกรเล่าว่า Core Values ยุคใหม่ขององค์กรที่ตั้งไว้ก็มีชื่อเรียกย่อ ๆ ว่า TCG เหมือนกัน โดยแบ่งเป็น</p>\n<ul>\n<li>T – Think Creatively: เป็นพื้นที่เปิดรับไอเดียใหม่ ๆ จากคนหลากหลาย</li>\n<li>C – Connectivity: ทำงานแบบเชื่อมโยงกัน เอื้อให้รับฟังไอเดียจากคนอื่น</li>\n<li>G – Good Governance: มีธรรมาภิบาลแม้จะทำงานเร็วแต่ก็ต้องรอบคอบ</li>\n</ul>\n<p>แนวคิดด้านการทำงานของบสย. คือ TCG Fast &amp; First รวดเร็ว รอบคอบ ที่หนึ่งในใจ SMEs โดยคุณสิทธิกรเจาะลึกลงไปอีกว่า การทำงานในแวดวงการเงินในปัจจุบันจะต้องรวดเร็วทันใจ เนื่องจากธุรกรรมต่าง ๆ ในปัจจุบันนี้เกิดขึ้นได้ในไม่กี่คลิก</p>\n<p><img alt=\"No Description\" src=\"https://www.blognone.com/sites/default/files/externals/0c7789f98d7061c55618ac0c3cf690d7.jpeg\" /></p>\n<p>อย่างไรก็ตาม เมื่อเป็นเรื่องการเข้าถึงสินเชื่อที่สำคัญต่อ SMEs แล้ว นอกจากที่จะต้องทำงานเร็วก็ยังต้องทำงานรอบคอบ ตลอดจนมีธรรมาภิบาลและความโปร่งใสเพียงพอ ถึงจะเป็นที่หนึ่งในใจของ SMEs ได้</p>\n<p>นอกจากนี้ คุณสิทธิกรยังเล่าให้ฟังถึงวัฒนธรรมเด่น ๆ ที่บสย. อีก ได้แก่</p>\n<h4>1. วัฒนธรรมแบบ Agile</h4>\n<p>ใช้จุดเด่นในแบบสตาร์ตอัป คือการทำงานแบบรวดเร็วลดลำดับขั้นตอน เช่น เปิดรับพนักงานในตำแหน่ง Specialist ที่ไม่จำเป็นต้องเข้ามาไต่ลำดับขั้นใหม่แบบราชการ นอกจากนี้ยังมีทีม Agile ที่รายงานตรงกับ CEO ทันที ไอเดียของคนรุ่นใหม่จึงถูกนำมาใช้งานเป็นรูปธรรมเต็มที่ไม่ต้องผ่านขั้นบันไดสูงชัน</p>\n<h4>2. การทำงานแบบยืดหยุ่น</h4>\n<p>บสย. เป็น Hybrid Workplace ที่เปิดให้หัวหน้างานตกลงกับสมาชิกในทีมได้เองว่าจะเข้าออฟฟิศสัปดาห์ละกี่วัน สามารถ Work from Anywhere ได้โดยยังเข้าถึงระบบของบสย.ได้สะดวก และมีการสนับสนุนอุปกรณ์การทำงานที่พกพาง่าย จะนั่งทำงานที่ร้านกาแฟก็ได้ เพราะเชื่อว่าแต่ละคนก็มีรูปแบบการทำงานที่เหมาะสมกับตัวเองต่างกัน</p>\n<h4>3. ความหลากหลายในที่ทำงาน</h4>\n<p>บสย. คนในองค์กรเป็น 3 รุ่น คือ Analog (คนประสบการณ์สูง), Computer (คนยุคเปลี่ยนผ่าน) และ Digital (คนรุ่นใหม่) ซึ่งจุดสำคัญคือการทำงานกันแบบมี Connectivity มีการเชื่อมโยงกันและกัน เปิดรับความคิดเห็นจากคนที่หลากหลายเพื่อก่อให้เกิดความคิดสร้างสรรค์ขึ้นในองค์กรอย่างต่อเนื่อง จึงมั่นใจได้ว่าการทำงานที่บสย. จะเป็นพื้นที่เปิดให้กับคนรุ่นใหม่</p>\n<p><img alt=\"No Description\" src=\"https://www.blognone.com/sites/default/files/externals/0afb2b16aae28e825d9bf01a01db22cf.jpeg\" /></p>\n<p>นอกจากนี้ คุณสิทธิกรยังเล่าว่า แม้ทางบสย. จะหยิบเอาวัฒนธรรมการทำงานที่โดดเด่นของสตาร์ตอัปมาใช้ ไม่ว่าจะเป็นการทำงานแบบ Agile การทำงานแบบยืดหยุ่น และเปิดรับความหลากหลาย แต่ก็ยังคงจุดเด่นของรัฐวิสาหกิจบางอย่างเอาไว้ เช่น สวัสดิการ ที่ครอบคลุมการรักษาพยาบาลของบิดามารดาหรือคู่สมรสและบุตร พูดง่าย ๆ คือทำงานกันแบบสตาร์ตอัปแต่มีสวัสดิการแบบรัฐวิสาหกิจ</p>\n<h3>เสียงจากคนรุ่นใหม่ที่บสย.</h3>\n<p>ถ้าพูดถึงบรรยากาศการทำงานข้างในบสย. คงจะไม่มีใครที่เล่าให้ฟังได้ดีไปกว่าคนที่ทำงานข้างใน โดยนอกจากเรื่องราวของคุณสิทธิกรแล้ว Blognone ยังได้ไปสัมภาษณ์พนักงานอีก 2 ท่าน ลองมาฟังกันเลยว่าบรรยากาศการทำงานในบสย. และจะมีอะไรโดนใจบ้าง</p>\n<p>คนแรกคือ คุณออม ชนิกา กนกธีระพันธุ์ ผู้จัดการฝ่ายบัญชี ก่อนหน้านี้เคยทำงานในบริษัทเอกชน ย้ายมาทำงานที่บสย. เพื่อความแปลกใหม่ในชีวิตทั้งในการทำงานในรัฐวิสาหกิจและการทำงานในสถาบันการเงินที่ไม่เคยทำมาก่อน</p>\n<p><img alt=\"No Description\" src=\"https://www.blognone.com/sites/default/files/externals/a529a4b45ec7c32ab314bb1e5c2960a3.jpeg\" /><em>คุณออม ชนิกา กนกธีระพันธุ์ ผู้จัดการฝ่ายบัญชี</em></p>\n<p>คุณออมเล่าให้ฟังว่า จุดเด่นของออฟฟิศบสย. คือความเปิดกว้าง โดยขยายความเพิ่มเติมว่า เดิมทีตัวเองไม่เคยมีประสบการณ์ในสถาบันการเงินมาก่อน แต่หัวหน้าและเพื่อนร่วมงานก็พร้อมช่วยเหลือเต็มที่ นอกจากนี้ ยังเปิดให้แสดงศักยภาพได้อย่างเต็มที่ เพราะที่ทำงานพร้อมจะเปิดรับประสบการณ์ใหม่ ๆ ที่คนทำงานหลากหลายภูมิหลังนำเข้ามาเติมเต็มองค์กร</p>\n<p>คนต่อมาคือ คุณเป้ ภูริญ รังษีภโนดร ผู้ช่วยผู้จัดการฝ่ายพัฒนาธุรกิจ ก่อนหน้านี้เคยมีประสบการณ์ในสถาบันการเงินขนาดใหญ่ของรัฐก่อนจะขยับมาทำงานที่บสย. ซึ่งมีไซส์องค์กรกระชับขึ้น</p>\n<p>คุณเป้อธิบายถึงความประทับใจในการทำงานที่ว่ามีโอกาสในการเติบโตดีเพราะวางโครงสร้างองค์กรแบบแนวราบที่แต่ละคนมีโอกาสได้ดูแลโปรเจ็กต์เป็นของตัวเอง อีกทั้งยังได้ทำงานในหลากหลาย Job Function จึงทำให้ได้รับประสบการณ์ใหม่ ๆ อยู่เสมอ</p>\n<p><img alt=\"No Description\" src=\"https://www.blognone.com/sites/default/files/externals/61dc3e3b85641d4b0b82e65f505ed4a4.jpeg\" /><em>คุณเป้ ภูริญ รังษีภโนดร ผู้ช่วยผู้จัดการฝ่ายพัฒนาธุรกิจ</em></p>\n<p>คุณเป้เล่าต่อว่า บสย. ให้สวัสดิการค่อนข้างดี เช่นการรักษาพยาบาลที่ครอบคลุมถึงบิดามารดา จึงเปิดโอกาสให้ทำงานได้อย่างเต็มที่โดยไม่ต้องพะวงข้างหลัง</p>\n<p>นอกจากนี้ แม้บสย. จะมีสถานะเป็นรัฐวิสาหกิจ แต่คุณเป้ตั้งข้อสังเกตว่า บสย. พยายามทำตัวเองให้ lean ตลอดเวลา คือแม้จะเป็นองค์กรไซส์ 300 - 400 คน แต่ก็พยายามตัดลำดับขั้นตอนที่ยุ่งยากออกไปอยู่เสมอ แม้จะมีบางส่วนที่อาจต้องคงไว้ เช่น กฎระเบียบ แต่ในส่วนที่ปรับได้ก็มีการเปลี่ยนไปเยอะแล้วเช่นกัน</p>\n<h3>สรุป</h3>\n<p>บสย. มีวิสัยทัศน์ที่ต้องการเป็น Financial Digital Gateway ที่เป็นแพลตฟอร์มออนไลน์เต็มรูปแบบ ด้วยทิศทางดังกล่าว บสย. จึงกำลังมองหาเพื่อนร่วมงานเพิ่มเติมเพื่อเข้ามาสร้างสรรค์ให้แพลตฟอร์มที่มีอยู่แล้วทันสมัยมากขึ้น เพื่อทำให้ภารกิจที่ต้องการเพิ่มการเข้าถึงสินเชื่อของ SMEs และลดความเหลื่อมล้ำในการเข้าถึงแหล่งเงินทุนลงเป็นไปได้มากขึ้น ผ่านการนำเทคโนโลยีเข้ามาตอบโจทย์ท้าทายในสังคม</p>\n<p>คุณสิทธิกรทิ้งท้ายว่า หากคุณเป็นคนที่มีไฟอยากทำงานที่สร้างประโยชน์ให้กับสังคม มีความคิดสร้างสรรค์ในการนำนวัตกรรมเข้ามาแก้ไขปัญหา มีความมั่นใจในตัวเองแต่ก็เปิดกว้างรับฟังผู้อื่น ล้มแล้วลุกเร็ว กล้าลงมือทำเมื่อมีความคิดใหม่ ๆ บสย. ก็จะเป็นองค์กรที่ใช่ของคุณ</p>\n<p><img alt=\"No Description\" src=\"https://www.blognone.com/sites/default/files/externals/a094d7e93fe23ae15715e193b9a19934.jpeg\" /></p>\n<p>และสำหรับคนสาย IT ที่กำลังมองหางานในแวดวงการเงินที่มีบรรยากาศการทำงานกระชับฉับไว มีสวัสดิการโดนใจ แถมยังได้ทำงานที่เติมเต็มจุดมุ่งหมายทางสังคม บสย. ก็เป็นทางเลือกที่ห้ามพลาดที่มาพร้อมโอกาสเติบโตที่ดีและสวัสดีการที่มั่นคง</p>\n<p>สำหรับใครที่สนใจ สามารถดูรายละเอียดและกดสมัครงานที่สนใจได้ที่ <a href=\"https://jobs.blognone.com/company/thai-credit-guarantee-corporation-tcg\">Blognone Jobs</a>, LINE Official Account: <a href=\"https://liff.line.me/1645278921-kWRPP32q/?accountId=tcgfirst\">@tcgfirst</a>, <a href=\"https://www.facebook.com/tcg.or.th/?locale=th_TH\">Facebook: tcg.or.th</a> และ <a href=\"https://www.tcg.or.th/\">Website ของ บสย.</a></p>\n</div></div></div><div><div>Topics: </div><div><div><a href=\"/topics/blognone-workplace\">Blognone Workplace</a></div></div></div>","author":"workplace","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bee75fe4211f40b21d7fe140e9b97a3e163b123d565ba8643a90251bfb87916a","category":"Thai"}
{"title":"เมื่อสู้ไม่ได้จงเข้าร่วม โปรโตคอลสมาร์ทโฮม Z-Wave ทานกระแสไม่ไหว เตรียมเชื่อม Matter","link":"https://www.blognone.com/node/145971","date":1745243919000,"content":"<div><div><div><p>Z-Wave เป็นโปรโตคอลสื่อสารสำหรับบ้านสมาร์ทโฮมยุคแรกๆ เริ่มคิดค้นตั้งแต่ปี 1999 และเปลี่ยนมือเจ้าของมาหลายครั้ง เจ้าของปัจจุบันคือบริษัทชิป Silicon Labs ที่ซื้อธุรกิจและเทคโนโลยี Z-Wave มาในปี 2018</p>\n<p>แนวคิดของ Z-Wave เป็นคลื่นวิทยุความถี่ 800-900 MHz สื่อสารระหว่างอุปกรณ์ต่างๆ เช่น หลอดไฟ ต่อกันแบบ mesh เข้ามายังฮับควบคุมกลางบ้าน โดยไม่จำเป็นต้องเชื่อมต่ออินเทอร์เน็ต (เพราะคิดขึ้นมาในยุคที่เป็น local mesh network จึงไม่ได้เป็นระบบ IP มาตั้งแต่แรก) โปรโตคอล Z-Wave ได้รับความนิยมสูงในระบบกล้องวงจรปิดยุคก่อนๆ</p>\n<p>อย่างไรก็ตาม แนวคิดการเชื่อมต่อแบบ mesh และต้องใช้ฮับของ Z-Wave เริ่มกลายเป็นอุปสรรคในยุคที่อุปกรณ์เชื่อมต่ออินเทอร์เน็ตโดยตรง รวมถึงการเข้ามาของโปรโตคอลยุคใหม่ๆ อย่าง Matter ที่บริษัทไอทียักษ์ใหญ่ร่วมกันสนับสนุน</p>\n<p>Z-Wave พยายามแก้เกมโดยก่อตั้งองค์กรกลาง <a href=\"https://www.blognone.com/node/113838\">Z-Wave Alliance และเปิดซอร์สของ Z-Wave ในปี 2019</a> และออกสเปกเวอร์ชันใหม่ Z-Wave Long Range (ZWLR) ที่ส่งสัญญาณแรงขึ้น ระยะทางไกลขึ้นจากเดิม 4 เท่าเป็น 1.5 ไมล์ (2.4 กิโลเมตร) ในปี 2020</p>\n<p>อย่างไรก็ตาม ความพยายามของ Z-Wave ยังไม่ค่อยเป็นผลนัก เพราะอุปกรณ์สมาร์ทโฮมของบริษัทใหญ่ๆ อย่างแอปเปิล กูเกิล ซัมซุง แอมะซอน ล้วนแต่รองรับเฉพาะ Matter ไม่สนใจ Z-Wave สักเท่าไรนัก (ปัจจุบัน ประเมินกันว่ามีอุปกรณ์ที่รองรับ Z-Wave ถูกใช้งานอยู่ 100 ล้านชิ้น ซึ่งถือว่าไม่ได้เยอะมาก)</p>\n<p><img alt=\"No Description\" src=\"https://www.blognone.com/sites/default/files/externals/0929206d130b27af2d3b2b020aea9c7a.jpg\" /></p>\n<p>เมื่อสู้ไม่ได้ก็จงเข้าร่วม ความเคลื่อนไหวล่าสุดของ Z-Wave คือเข้าร่วมกับ Matter ไปเลย โดยผ่าน bridge ที่เชื่อมเครือข่ายไร้สายทั้งสองแบบเข้าด้วยกัน</p>\n<p>ตอนนี้กลุ่ม Z-Wave Alliance กำลังร่างมาตรฐาน Z-Wave bridge ที่ใช้เชื่อมต่อกับ Matter อยู่ หลังจากมาตรฐานนี้เสร็จแล้ว ผู้ผลิตฮาร์ดแวร์ฮับที่รองรับความถี่ Z-Wave ด้วยจะสามารถปรับซอฟต์แวร์ให้เป็นฮับเชื่อมต่อได้ทั้ง Z-Wave และ Matter ในตัวเดียวกัน หรืออย่างน้อยก็เชื่อมต่อฮับ Z-Wave ไปยังแพลตฟอร์ม Apple Home หรือ Google Home ได้</p>\n<p>ตัวแทนของกลุ่ม Connectivity Standards Alliance (CSA) ที่ดูแลโปรโตคอล Matter ให้สัมภาษณ์กับ The Verge ว่ายินดีที่ Z-Wave Alliance จะเข้าร่วมเชื่อมต่อกับ Matter เพื่ออำนวยความสะดวกให้ผู้บริโภค</p>\n<p>ที่มา - <a href=\"https://www.theverge.com/tech/643328/does-z-wave-still-matter-in-the-smart-home\">The Verge</a>, <a href=\"https://docs.silabs.com/matter/1.0.1/matter-bridge/readme-overview\">Silicon Labs</a></p>\n</div></div></div><div><div>Topics: </div><div><div><a href=\"/topics/z-wave\">Z-Wave</a></div><div><a href=\"/topics/matter\">Matter</a></div><div><a href=\"/topics/smart-home\">Smart Home</a></div><div><a href=\"/topics/internet-things\">Internet of Things</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6b7e833c4082769c4422e53cb23be0619865e34caab28adcc601001a34a64295","category":"Thai"}
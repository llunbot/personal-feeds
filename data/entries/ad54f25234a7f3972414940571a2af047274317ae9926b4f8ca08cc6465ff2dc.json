{"title":"Ming-Chi Kuo คาด Apple Vision Pro เฉพาะอเมริกาขายได้มากกว่า 2 แสนชุด - อัตราคืนสินค้าต่ำกว่า 1%","link":"https://www.blognone.com/node/138474","date":1709212353000,"content":"<div><div><div><p>Ming-Chi Kuo นักวิเคราะห์สายซัพพลายเชนที่ให้ข้อมูลสินค้าแอปเปิลอยู่เป็นประจำ คราวนี้เขาให้ข้อมูลว่าด้วยเฮดเซต Apple Vision Pro โดยบอกว่าตอนนี้สินค้ามีระยะเวลาส่งมอบลดลงเหลือ 3-5 วัน สะท้อนว่าความต้องการตอนนี้ลดลงไปมากตามที่หลายฝ่ายคาดกัน อย่างไรก็ตามจำนวนเครื่องที่ส่งมอบเฉพาะในอเมริกา เขาประเมินว่าจะอยู่ที่ 200,000-250,000 ชุดในปีนี้ สูงกว่าตัวเลขที่แอปเปิลคาดกันภายในที่ 150,000-200,000 ชุด ซึ่งแม้จะสูงกว่าที่คาด แต่ตัวเลขนี้ก็ยังถือว่าเป็นสินค้าเฉพาะกลุ่ม (niche) อยู่ดี</p>\n<p>ส่วนแผนการขาย Vision Pro นอกอเมริกานั้น เขาบอกว่าปัจจัยหลักอยู่ที่การปรับแต่งซอฟต์แวร์ให้รองรับแต่ละประเทศ และสินค้าต้องได้รับการอนุมัติจากหน่วยงาน ซึ่งถึงอย่างนั้นเขาก็เชื่อว่า Vision Pro จะขายเพิ่มอีกหลายประเทศก่อนงาน WWDC ช่วงกลางปี</p>\n<p>ต่อมาเป็นข้อมูลการ<a href=\"https://www.blognone.com/node/138260\">คืนสินค้า</a> ซึ่ง Kuo อ้างตัวเลขจากสายการผลิต Refurbishment พบว่าอยู่ที่ต่ำกว่า 1% จึงไม่มีผลกระทบใด ๆ แต่ที่น่าสนใจ Kuo อ้างข้อมูลว่า 20-30% ของคนที่นำมาคืน บอกเหตุผลว่า \"ไม่รู้วิธีการเซตอัพ\"</p>\n<p>สุดท้ายคือคำถามยอดนิยมว่า Vision Pro รุ่นสองจะออกมาเมื่อใด? เขาบอกว่าตอนนี้แอปเปิลยังไม่ได้เริ่มโครงการ Vision Pro ตัวใหม่อย่างเป็นรูปเป็นร่างนัก ถ้าจะเริ่มทดสอบในสายการผลิตก็คงเร็วที่สุดปลายปี 2025 และสินค้าเริ่มขายได้ในปี 2027 เลย</p>\n<p>ที่มา: <a href=\"https://medium.com/@mingchikuo/vision-pro%E6%9B%B4%E6%96%B0-%E7%BE%8E%E5%9C%8B%E5%B8%82%E5%A0%B4%E9%9C%80%E6%B1%82%E5%B7%B2%E5%A4%A7%E5%B9%85%E6%94%BE%E7%B7%A9-%E5%85%A8%E7%90%83%E7%99%BC%E4%BD%88%E6%99%82%E7%A8%8B%E9%A0%90%E6%B8%AC-%E4%BE%9B%E6%87%89%E9%8F%88%E6%93%B4%E7%94%A2%E8%88%87%E9%80%80%E8%B2%A8%E7%8E%87%E8%A7%A3%E8%AE%80-%E6%96%B0%E6%A9%9F%E7%A8%AE%E9%A0%90%E6%B8%AC-%E6%8A%95%E8%B3%87%E7%AD%96%E7%95%A5-vision-pro-update-us-market-demand-f12ab8423404\">Ming-Chi Kuo</a></p>\n<p><img src=\"https://www.blognone.com/sites/default/files/externals/1eaeb392f902ac219ba5465dcca8b97f.png\" /></p>\n</div></div></div><div><div>Topics: </div><div><div><a href=\"/topics/apple-vision-pro\">Apple Vision Pro</a></div><div><a href=\"/topics/apple\">Apple</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ad54f25234a7f3972414940571a2af047274317ae9926b4f8ca08cc6465ff2dc","category":"Thai"}
{"title":"นี่คือนวัตกรรม ไมโครซอฟท์ยุบรวมไคลเอนต์ Teams ฝั่งองค์กร-ส่วนตัว ล็อกอินหลายบัญชีได้แล้ว","link":"https://www.blognone.com/node/138684","date":1710373005000,"content":"<div><div><div><p>ปัญหาเรื่อง<a href=\"https://www.blognone.com/node/137810\">ไคลเอนต์ Microsoft Teams บนพีซีมี 2 ตัวที่ดันชื่อเหมือนกัน</a> (ต่างกันแค่สีของตัว T และวงเล็บด้านหลัง free กับ work or school) แต่ใช้ร่วมกันไม่ได้ เพราะเป็นบัญชีส่วนตัว vs บัญชีองค์กร สร้างความสับสนให้ผู้ใช้จำนวนมากมายาวนาน</p>\n<p>ล่าสุดปัญหานี้กำลังจะหมดไป เพราะไมโครซอฟท์จะรวมไคลเอนต์ทั้งสองเวอร์ชันเข้าเป็นตัวเดียวกัน ล็อกอินหลายบัญชีพร้อมกัน กดสลับไปมาที่ไอคอนหน้าเราตรงมุมขวาบนของหน้าจอได้แล้ว (บริษัทที่มีมูลค่ามากที่สุดในโลก เพิ่งคิดได้เนอะ) เราสามารถเปิด Teams สองหน้าต่างแยกบัญชีกัน มีไอคอนที่ Taskbar แยกกันได้ด้วย (ตามภาพมี Teams สีสว่างและสีมืดรันอยู่พร้อมกัน)</p>\n<p>ปัญหาเรื่องการกดลิงก์เข้าร่วมประชุม แล้วเข้าไม่ได้เพราะเลือกบัญชีผิดก็จะหมดไปเช่นกัน เพราะก่อนเข้าห้องประชุมจะมีหน้าจอมาให้เลือกเลยว่าจะใช้บัญชีไหน หรือจะเลือกเข้าประชุมแบบไม่ล็อกอินบัญชีเลย (หากเจ้าของห้องอนุญาต) ก็ได้อีกเช่นกัน</p>\n<p>ไมโครซอฟท์เลือกไคลเอนต์ฝั่งองค์กร ชื่อเต็มๆ คือ \"Microsoft Teams (work or school)\" ให้อยู่รอด ส่วนไคลเอนต์อีกตัวคือ “Microsoft Teams (free)” จะเลิกใช้งานในอนาคต จากนั้นจะเปลี่ยนชื่อไคลเอนต์หลักเป็น Microsoft Teams เฉยๆ ไม่มีอะไรห้อยท้าย</p>\n<p>ไคลเอนต์เวอร์ชันใหม่เริ่มใช้งานแล้วใน Windows Insiders และมีกำหนดปล่อยใช้งานเป็นการทั่วไปในเดือนเมษายน 2024</p>\n<p><img alt=\"No Description\" src=\"https://www.blognone.com/sites/default/files/externals/50d9e5aec78eea8c0c5ad551616a991e.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/88b5d5fb276b12c1a963ed66dd64960a.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/d5dd636f45ed52a20cbe2e83bb24c368.jpeg\" /></p>\n<p>ที่มา - <a href=\"https://blogs.windows.com/windows-insider/2024/03/13/announcing-windows-11-insider-preview-build-26080-canary-and-dev-channels/\">Microsoft</a>, <a href=\"https://www.theverge.com/2024/3/13/24099723/microsoft-teams-unified-app-personal-work-accounts\">The Verge</a></p>\n</div></div></div><div><div>Topics: </div><div><div><a href=\"/topics/microsoft-teams\">Microsoft Teams</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"59bf159c62b189c9ba5e901d63b8bbada3e9c4e40a68d1fdef2fa568b8afd51e","category":"Thai"}
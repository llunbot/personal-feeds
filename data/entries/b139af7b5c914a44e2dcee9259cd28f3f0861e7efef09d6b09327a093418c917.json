{"title":"ผลทดสอบ Intel Arc Battlemage B580 ออกมาดี ประสิทธิภาพดีกว่า 4060 ในราคาถูกกว่า","link":"https://www.blognone.com/node/143666","date":1734267917000,"content":"<div><div><div><p>ในช่วงที่ NVIDIA และ AMD ยังไม่มีจีพียูใหม่ออกวางขายในปี 2024 ก็มีจีพียูที่น่าสนใจออกมาทำตลาคดือ <a href=\"https://www.blognone.com/node/143443\">Intel Arc Battlemage</a> ที่ออกมาสองรุ่นย่อยคือ Intel Arc B580 แรม 12GB ที่วางขายแล้ว และ B570 แรม 10GB ที่จะเริ่มขายในเดือนมกราคม</p>\n<p>Intel Arc B580 มีจุดเด่นด้านเป็นจีพียูระดับกลาง (ระดับเดียวกับ GeForce 4060) ที่ให้แรมเยอะกว่า (12GB vs 8GB) และราคาถูกกว่า (ราคาอย่างเป็นทางการ 249 ดอลลาร์ vs 299 ดอลลาร์) จึงเป็นจีพียูที่น่าสนใจในแง่ประสิทธิภาพต่อราคา</p>\n<p>ตอนนี้เริ่มมีผลการทดสอบ Intel Arc B580 ออกมากันแล้ว ซึ่งก็เป็นไปตามที่อินเทลโฆษณาไว้ นั่นคือ ประสิทธิภาพด้านเกมมิ่งเหนือกว่า GeForce 4060 (และบางเบนช์มาร์คเหนือกว่า 4060 Ti) กับ Radeon RX 7600/7700XT ด้วยซ้ำ</p>\n<p><img src=\"https://www.blognone.com/sites/default/files/externals/f302fc509c71238ba8c29ee3eedf16e8.jpg\" alt=\"\" /></p>\n<p>การทดสอบของ HotHardware รันเบนช์มาร์คเกมมิ่ง 3DMark Steel Nomad พบว่า Arc B580 ชนะจีพียูทุกตัวในระดับเดียวกัน แม้เบนช์มาร์คบางตัวยังแพ้การ์ดระดับสูงกว่า เช่น GeForce 4060 Ti หรือ Radeon RX 7700XT แต่การวัดผลส่วนใหญ่ทั้งเบนช์มาร์คและการทดสอบเฟรมเรตของเกมดังต่างๆ B580 ก็ชนะ 4060 และ RX 7600 ในเกือบทุกการทดสอบ</p>\n<p>เกมกลุ่มที่ Arc B580 ได้ผลดีคือเกมที่ใช้ไลบรารีกราฟิกใหม่ๆ อย่าง Vulkan อย่าง Doom Eternal ที่ชนะแบบทิ้งขาด แต่เมื่อเป็นเกม DirectX 12 ผลที่ได้กลับค่อนข้างแกว่ง มีทั้งเกมที่ชนะขาดไปเลย (เช่น Elden Ring) และได้คะแนนระดับท้ายสุด (เช่น Guardians Of The Galaxy) ซึ่งคาดว่าเป็นกับไดรเวอร์ของอินเทลเอง</p>\n<p><img alt=\"No Description\" src=\"https://www.blognone.com/sites/default/files/externals/0fbdc9d03d3b3d09843b3fcdb06a4091.png\" /></p>\n<p>งานอีกประเภทที่ Arc B580 ทำได้ดีคืองาน machine learning ที่ดูอินเทลพร้อมในเรื่องนี้ ขณะที่งานประมวลผลกราฟิก 3D อย่าง Blender กลับยังทำไม่ได้ดีนัก คาดว่าเป็นเพราะ Blender ปรับแต่งมาสำหรับจีพียู NVIDIA เป็นหลัก</p>\n<p>ในแง่การใช้พลังงาน Arc B580 ถือว่าอยู่ระดับกลางๆ คือกินไฟน้อยลงจาก Arc A770 รุ่นก่อนหน้า แต่ก็ยังไม่ประหยัดระดับเดียวกับ GeForce 4060 ที่เด่นมากในเรื่องนี้</p>\n<p>บทสรุปของ Intel Arc Battlemage คือพัฒนาขึ้นจาก Alchemist รุ่นแรกมาก แม้ยังมีปัญหาประสิทธิภาพไดรเวอร์กับบางเกมบ้าง แต่ในภาพรวมแล้วถือเป็นการ์ดที่น่าประทับใจในระดับราคา 250 ดอลลาร์ เพราะประสิทธิภาพต่อราคาดีที่สุดในท้องตลาดแล้ว</p>\n<p>ที่มา - <a href=\"https://hothardware.com/reviews/intel-arc-b580-battlemage-gpu-review\">HotHardware</a></p>\n</div></div></div><div><div>Topics: </div><div><div><a href=\"/topics/intel-arc\">Intel Arc</a></div><div><a href=\"/topics/benchmark\">Benchmark</a></div><div><a href=\"/topics/gpu\">GPU</a></div><div><a href=\"/topics/intel\">Intel</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b139af7b5c914a44e2dcee9259cd28f3f0861e7efef09d6b09327a093418c917","category":"Thai"}
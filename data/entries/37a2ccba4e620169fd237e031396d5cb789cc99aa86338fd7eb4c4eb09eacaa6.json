{"title":"Flow ภาพยนตร์อนิเมชั่นสร้างด้วย Blender ทั้งชุด ชนะรางวัลออสการ์","link":"https://www.blognone.com/node/145044","date":1741014832000,"content":"<div><div><div><p>วันนี้เป็นวันประกาศผลรางวัลออสการ์ หรือ Academy Award ประเด็นน่าสนใจสำหรับโลกโอเพนซอร์สคือภาพยนตร์เรื่อง <a href=\"https://www.imdb.com/title/tt4772188/\">Flow</a> เป็นผู้ชนะสาขาอนิเมชั่น โดยภาพยนตร์เรื่องนี้ใช้ Blender ซอฟต์แวร์เรนเดอร์สามมิติแบบโอเพนซอร์สทั้งระบบ</p>\n<p>Gints Zilbalodis ผู้เขียนบทและผู้กำกับ และยังเป็นผู้วางแสงใน Blender ก่อนเรนเดอร์เองทั้งหมด ให้สัมภาษณ์กับทาง Blender ว่าเขาตัดสินใจใช้ Blender ตั้งแต่เริ่มโครงการ จากเดิมที่เคยใช้ Maya มาตั้งแต่สมัยเรียน</p>\n<p>Zilbalodis เริ่มโปรเจค Flow ตั้งแต่ปี 2019 โดยเริ่มจากทีมเล็กๆ และหาทุนสร้างภาพยนตร์ เขาเริ่มใช้ Blender 2.8 alpha เป็นตัวแรก โดยตัดสินใจเพราะต้องการใช้<a href=\"https://docs.blender.org/manual/en/latest/render/eevee/introduction.html\">เอนจิน EEVEE</a> ที่สามารถเรนเดอร์ได้แบบเรียลไทม์ ทำให้ภาพสมจริง แม้ว่าจะพบว่าเริ่มใช้งานยากอยู่บ้าง แต่ทีมงานก็เรียนรู้ได้ในสัปดาห์เดียว</p>\n<p>ทีมงาน Flow ใช้ทั้งพีซีและแมค ความลำบากอย่างหนึ่งคือการย้ายไฟล์ข้ามระบบที่มักจะทำให้ลิงก์ข้ามไฟล์พัง สุดท้ายทีมงานตัดสินใจใส่ทุกอย่างในไฟล์เดียว ทำให้แต่ละซีนไฟล์ใหญ่หลายร้อยเมกะไบต์จนถึงหลายกิกะไบต์ แต่ก็เปิดได้เร็วดี นอกจากนี้ทีมงานยังอัพเกรดเวอร์ชั่นมาเรื่อยๆ โดยไม่ค่อยเจอปัญหาอะไร แต่เมื่อทีม animator ทำงานเต็มสูบช่วงปี 2023 ก็หยุดเวอร์ชั่นไว้ที่ Blender 3.3 จากนั้นเมื่อเสร็จแล้ว Zilbalodis จึงอิมพอร์ตเข้า Blender 3.6 ไปลงแสงต่อ</p>\n<p>ที่มา - <a href=\"https://www.reuters.com/lifestyle/flow-wins-best-animated-feature-film-oscar-2025-03-03/\">Reuters</a>, <a href=\"https://www.blender.org/user-stories/making-flow-an-interview-with-director-gints-zilbalodis/\">Blender</a></p>\n</div></div></div><div><div>Topics: </div><div><div><a href=\"/topics/blender\">Blender</a></div><div><a href=\"/topics/movie-0\">Movie</a></div><div><a href=\"/topics/oscar\">Oscar</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"37a2ccba4e620169fd237e031396d5cb789cc99aa86338fd7eb4c4eb09eacaa6","category":"Thai"}
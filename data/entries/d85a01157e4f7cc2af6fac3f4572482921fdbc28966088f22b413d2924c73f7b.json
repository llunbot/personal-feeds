{"title":"Android เพิ่มระบบป้องกันแก๊งคอลล์เซ็นเตอร์ ห้าม Sideload, แชร์หน้าจอแอพธนาคารตอนคุยสายคนไม่รู้จัก","link":"https://www.blognone.com/node/146397","date":1747195964000,"content":"<span>Android เพิ่มระบบป้องกันแก๊งคอลล์เซ็นเตอร์ ห้าม Sideload, แชร์หน้าจอแอพธนาคารตอนคุยสายคนไม่รู้จัก</span>\n\n  <div>\n    <div>Body</div>\n              <div><p>กูเกิลเปิดตัวฟีเจอร์ความปลอดภัยของ Android ที่ออกแบบมาป้องกันแก๊งคอลล์เซ็นเตอร์โทรมาหลอกลวง (phone call scams) ซึ่งเป็นปัญหาที่เกิดขึ้นทั่วโลก</p>\n<p>ฟีเจอร์นี้ชื่อว่า in-call protections จะเริ่มทำงานเมื่อได้รับสายจากเบอร์ที่ไม่รู้จัก (อยู่นอก contact) โดยระหว่างการสนทนา ระบบปฏิบัติการจะบล็อคไม่ให้เจ้าของเครื่องทำสิ่งต่างๆ ดังนี้</p>\n<ul>\n<li>ห้ามไม่ให้ปิดการทำงานของ Google Play Protect ระบบป้องกันการติดตั้งแอพประสงค์ร้าย</li>\n<li>ห้ามไม่ให้ติดตั้งแอพแบบ sideloading จากนอกสโตร์</li>\n<li>ห้ามให้สิทธิ accessibility กับแอพ (ประสงค์ร้าย) ควบคุมเครื่อง</li>\n<li>อนุญาตให้แชร์หน้าจอระหว่างคุยโทรศัพท์ได้ แต่จะตัดการเชื่อมต่อแอพแชร์หน้าจอหลังวางสายแล้ว ไม่ให้เปิดค้างไว้</li>\n</ul>\n<p>แต่เท่านั้นยังไม่พอ กูเกิลจับมือร่วมกับธนาคารบางแห่งในสหรัฐอาณาจักร ได้แก่ Monzo, NatWest, Revolut ทดลองการแจ้งเตือนไม่ให้เปิดแอพธนาคารแล้วแชร์หน้าจอระหว่างคุยสายกับคนนอก contact ด้วย หากเข้าเงื่อนไขทั้งหมดนี้จะเห็นการแจ้งเตือนว่า Likely Scam ดังภาพ เมื่อทดลองกับผู้ใช้กลุ่มเล็กๆ แล้วกูเกิลเตรียมขยายผลฟีเจอร์นี้ต่อไป</p>\n<p>ฟีเจอร์ in-call protections ห้ามปิด Google Play Protect ใช้ได้กับ  Android 6 ขึ้นไป ส่วนการห้าม sideloading และเปิดใช้ accessibility จะเริ่มใช้กับ Android 16</p>\n<p>ที่มา - <a href=\"https://security.googleblog.com/2025/05/whats-new-in-android-security-privacy-2025.html\">Google Online Security</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Wed, 05/14/2025 - 11:12</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d85a01157e4f7cc2af6fac3f4572482921fdbc28966088f22b413d2924c73f7b","category":"Thai"}
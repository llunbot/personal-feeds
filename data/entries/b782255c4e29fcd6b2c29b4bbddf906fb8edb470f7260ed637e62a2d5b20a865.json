{"title":"Morris Chang ผู้ก่อตั้ง TSMC เล่าเรื่องราววันที่ Apple ตัดสินใจเท Intel และมาใช้ชิปที่ผลิตโดย TSMC แทน","link":"https://www.blognone.com/node/144449","date":1738333163000,"content":"<div><div><div><p>Morris Chang ผู้ก่อตั้ง TSMC ให้สัมภาษณ์กับ Acquired ซึ่งเป็นการพูดคุยแบบยาวครั้งแรกในรอบ 17 ปี โดยเนื้อหามีทั้งความสัมพันธ์กับ NVIDIA ที่เลือก TSMC เป็นผู้ผลิตการ์ดจอรุ่นแรก ร่วมพัฒนาเทคโนโลยีการผลิต 40 นาโนเมตรในเวลานั้น และความขัดแย้งช่วงปี 2009</p>\n<p>ไฮไลท์ของการสัมภาษณ์นี้คือเรื่องของแอปเปิลกับอินเทล โดย Chang บอกว่าเมื่อเดือนกุมภาพันธ์ 2011 แอปเปิลได้พักการพูดคุยเรื่องผลิตชิปรุ่นใหม่กับ TSMC ชั่วคราว เนื่องจากอินเทลได้เข้ามาเจรจากับซีโอโอ Tim Cook เวลานั้น เพื่อให้ iPhone เปลี่ยนมาใช้ซีพียูที่อินเทลเป็นผู้ผลิต ซึ่งเวลานั้น Mac ทุกรุ่นใช้ซีพียูอินเทลอยู่แล้ว</p>\n<p>ในเวลาเพียง 2 เดือนของการหารือ Cook สรุปว่าให้แอปเปิลใช้ชิป iPhone ที่ผลิตโดย TSMC ต่อไปเหมือนเดิม โดย Cook เล่าให้ Chang ฟังเมื่อเขาเดินทางไปพูดคุยที่สำนักงานใหญ่แอปเปิลในเดือนมีนาคม 2011 ว่าอินเทลแค่ไม่เข้าใจการเป็นบริษัท Foundry ที่ผลิตชิปให้ลูกค้า</p>\n<p>Chang บอกว่าเขาไม่รู้สึกอะไรเมื่อได้ยิน Cook เล่าแบบนั้น เพราะเขามั่นใจว่าบริษัทเหนือกว่าอินเทลทั้งศักยภาพการผลิต และการตอบสนองความต้องการลูกค้า เขาบอกว่ารู้จักลูกค้าอินเทลที่เป็นบริษัทในไต้หวันหลายราย ทุกคนไม่ชอบอินเทลกันทั้งนั้น เพราะอินเทลมักปฏิบัติต่อพวกเขาเหมือนเป็นผู้ผลิตซีพียูเพียงรายเดียวในตลาด</p>\n<p>เขาบอกว่าความสำเร็จของ TSMC มาจากการตอบสนองลูกค้าตามที่ต้องการและลงในทุกรายละเอียด บางครั้งคำขอลูกค้าก็บ้าเกินไปและไม่มีเหตุผล แต่ TSMC ก็พยายามตอบสนองต่อสิ่งเหล่านั้น ซึ่งอินเทลไม่เคยทำ</p>\n<p>Acquired บอกว่าการสัมภาษณ์นี้ถือเป็นของแรร์มาก เพราะบทสัมภาษณ์ Morris Chang ภาษาอังกฤษที่ทีมงานหาได้ครั้งล่าสุด เป็นการสัมภาษณ์โดย Jensen Huang ซีอีโอ NVIDIA นั่นเอง และการสัมภาษณ์ครั้งนี้ Huang ก็เป็นคนที่ช่วยประสานงานให้</p>\n<p>ที่มา: <a href=\"https://www.tweaktown.com/news/102897/tsmc-founder-morris-chang-interviewed-his-first-long-form-video-interview-in-17-years/index.html\">TweakTown</a>, <a href=\"https://www.macrumors.com/2025/01/30/tsmc-reveals-why-apple-snubbed-intel-chips/\">MacRumors</a></p>\n</div></div></div><div><div>Topics: </div><div><div><a href=\"/topics/tsmc\">TSMC</a></div><div><a href=\"/topics/apple\">Apple</a></div><div><a href=\"/topics/intel\">Intel</a></div><div><a href=\"/topics/chip\">Chip</a></div><div><a href=\"/topics/semiconductor\">Semiconductor</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b782255c4e29fcd6b2c29b4bbddf906fb8edb470f7260ed637e62a2d5b20a865","category":"Thai"}
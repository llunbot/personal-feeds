{"title":"นักวิจัยสาธิตการโจมตี Coding Agent เปิด Issue ซ่อนคำสั่งสร้างโค้ดมุ่งร้ายแล้วรอ AI มาเขียนโค้ดให้","link":"https://www.blognone.com/node/146625","date":1748271060000,"content":"<span>นักวิจัยสาธิตการโจมตี Coding Agent เปิด Issue ซ่อนคำสั่งสร้างโค้ดมุ่งร้ายแล้วรอ AI มาเขียนโค้ดให้</span>\n\n  <div>\n    <div>Body</div>\n              <div><p>ทีมวิจัยจาก Legit Security รายงานถึงรูปแบบการโจมตีโครงการซอฟต์แวร์ที่ใช้ปัญญาประดิษฐ์เขียนโค้ดช่วยแก้รายงานปัญหา (issue) ต่างๆ ด้วยการแทรกข้อความที่มองไม่เห็นไว้ในรายงานปัญหา ทำให้ปัญญาประดิษฐ์ทำตามคำสั่ง</p>\n<p>ทีมวิจัยทดสอบกับ GitLab Duo ปัญญาประดิษฐ์ช่วยเขียนโค้ดของ GitLab โดยแอบแทรกคำสั่งสร้างโค้ดมุ่งร้ายตามจุดต่างๆ เช่น คอมเมนต์ในโค้ดที่ส่ง merge request เข้ามา, ข้อความ commit message, ข้อความใน issue เอง หรือแม้แต่คอมเมนต์, และตัวซอร์สโค้ดเอง พบว่า Duo ทำตามคำสั่งหมด</p>\n<p>กระบวนการซ่อนคำสั่งยังสามารถทำได้หลากหลาย เช่น ซ่อนเป็นเลขฐาน 16, เขียนเป็น unicode, เขียนเป็น TeX เพื่อซ่อนข้อความใน issue โดยอาศัยการกำหนดสีพื้นหลังเป็นสีขาว</p>\n<p>กระบวนการสร้างโค้ดมุ่งร้ายอาจจะไม่ได้มีอะไรซับซ้อนนัก เช่น สั่งให้ Duo โหลดจาวาสคริปต์จากเซิร์ฟเวอร์คนร้ายเข้าไว้ในหน้าเว็บ, แทรกลิงก์เพื่อทำ SEO</p>\n<p>การโจมตีบางส่วนยังอาศัย HTML Injection เมื่อนักพัฒนาเข้าไปถามโค้ดที่คนร้ายส่งแพตช์เข้ามาก็จะกลายเป็นการรันโค้ดบนหน้าต่าง GitLab ของผู้ดูแลโครงการเอง แสดงให้เห็นว่าปัญญาประดิษฐ์ที่ผูกกับระบบดูแลโค้ดกลายเป็นช่องทางโจมตีสำคัญที่คนร้ายอาจจะใช้ช่องทางนี้ได้ในอนาคต</p>\n<p>ทาง Legit Security รายงานช่องโหว่เหล่านี้ไปยัง GitLab ตั้งแต่ต้นปีที่ผ่านมา และช่องโหว่การรันโค้ดบนช่องแชตกับ Duo บนเว็บ GitLab เองก็ถูกอุดไปแล้ว</p>\n<p>ที่มา - <a href=\"https://www.legitsecurity.com/blog/remote-prompt-injection-in-gitlab-duo\">Legit Security</a></p>\n</div>\n          </div>\n<span><a href=\"https://www.blognone.com/user/lew\">lew</a></span>\n<span><time>Mon, 26/05/2025 - 21:51</time>\n</span>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b92467fe8ee53d6d19f4d5505269b5d11af9fc222dbf0a5820f6a9b805acc4c2","category":"Thai"}
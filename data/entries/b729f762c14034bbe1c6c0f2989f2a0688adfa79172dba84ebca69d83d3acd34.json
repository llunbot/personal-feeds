{"title":"Dropbox ยกเลิกแผนใช้งานพื้นที่ไม่จำกัด Advanced ของลูกค้าธุรกิจ หลังพบนำมาใช้ผิดวัตถุประสงค์","link":"https://www.blognone.com/node/135436","date":1692924230000,"content":"<div><div><div><p>Dropbox ประกาศเปลี่ยนแปลงเงื่อนไขการใช้งาน มีผลสำหรับแผน Advanced ของลูกค้าธุรกิจ จากเดิมใช้งานพื้นที่ได้ไม่จำกัด มาเป็นจำกัดพื้นที่ โดยส่วนที่แชร์กันในทีมได้ 15TB และแต่ละบัญชีได้เพิ่มคนละ 5TB มีผลตั้งแต่วันนี้เป็นต้นไป ซึ่ง Dropbox บอกว่าลูกค้าส่วนใหญ่ในแผนนี้ไม่ได้รับผลกระทบ และสามารถใช้งานพื้นที่ได้ต่อไปอย่างน้อย 5 ปี</p>\n<p>Dropbox ให้เหตุผลที่เปลี่ยนเงื่อนไข เนื่องจากพบการซื้อแผนใช้งานดังกล่าว ที่ไม่ได้เป็นไปตามวัตถุประสงค์ของบริการสำหรับใช้งานภายในองค์กร เนื่องจากสามารถใช้งานพื้นที่ได้ไม่จำกัด เช่น นำไปใช้ในการขุดคริปโต ไปจนถึงแบ่งพื้นที่หน่วยความจำแล้วขายต่ออีกที พฤติกรรมที่พบคือผู้ใช้งานกลุ่มนี้ใช้งานสตอเรจมากกว่าผู้ใช้ทั่วไปหลายพันเท่า จึงอาจส่งผลกระทบต่อประสิทธิภาพการทำงานรวม</p>\n<p>ผลกระทบสำหรับผู้ใช้งานปัจจุบัน Dropbox บอกว่า ลูกค้าองค์กรส่วนใหญ่ 99% ใช้พื้นที่รวมน้อยกว่า 35TB ต่อไลเซนส์ ก็สามารถใช้งานได้ต่อไปตามเดิม โดย Dropbox จะเพิ่มพื้นที่ให้อีก 5TB เป็นเวลา 5 ปี โดยไม่คิดเงินเพิ่ม ส่วนผู้ใช้ที่ใช้เนื้อที่มากกว่า 35TB ก็ได้พื้นที่เพิ่ม 5TB เช่นกัน แต่เป็นเวลา 1 ปี และ Dropbox จะหาแผนใช้งานใหม่ที่เหมาะสมให้ต่อไป ซึ่งขนาดพื้นที่ใหญ่สุดคือ 1,000TB</p>\n<p>ที่มา: <a href=\"https://blog.dropbox.com/topics/product/updates-to-our-storage-policy-on-dropbox-advanced\">Dropbox</a></p>\n<p><img alt=\"No Description\" src=\"https://www.blognone.com/sites/default/files/externals/570d128612d433820178682148f97bcd.jpg\" /></p>\n</div></div></div><div><div>Topics: </div><div><div><a href=\"/topics/dropbox\">Dropbox</a></div><div><a href=\"/topics/cloud-storage\">Cloud Storage</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b729f762c14034bbe1c6c0f2989f2a0688adfa79172dba84ebca69d83d3acd34","category":"Thai"}
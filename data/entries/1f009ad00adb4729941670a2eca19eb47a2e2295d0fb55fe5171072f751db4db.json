{"title":"Shawn Layden อดีตบอส PlayStation วิจารณ์เกมสมัยใหม่ยาวไป ไม่มีเวลา 90 ชม. มาเล่น RDR2","link":"https://www.blognone.com/node/143936","date":1736157939000,"content":"<div><div><div><p>Shawn Layden อดีตหัวหน้า PlayStation Studios ที่ออกมาให้สัมภาษณ์บ่อยครั้ง เมื่อปลายปีเขาให้สัมภาษณ์กับ Eurogamer ในประเด็นว่าเกมสมัยใหม่นั้น \"ยาวเกินไป\"</p>\n<p>Layden ยังคงคอนเซป์เดิมคือ <a href=\"https://www.blognone.com/node/117137\">วิจารณ์เรื่องต้นทุนค่าพัฒนาเกม</a> <a href=\"https://www.blognone.com/node/124618\">ที่แพงขึ้น</a> <a href=\"https://www.blognone.com/node/138613\">เรื่อยๆ จนธุรกิจไม่ยั่งยืน</a> เขายกตัวอย่างต้นทุนค่าพัฒนาเกมยุค PS4 ตอนที่เขาคุมงานพัฒนาเกมอยู่ บอกว่าต้นทุนเกมละ 150 ล้านดอลลาร์ ไม่รวมค่าการตลาด พอมายุค PS5 ต้นทุนอาจพุ่งไปถึง 300-400 ล้านดอลลาร์ต่อเกม</p>\n<p>เขาเปรียบเทียบโครงการพัฒนาเกมยุคปัจจุบัน กับการสร้างมหาวิหารในยุโรป ที่ต้องใช้แรงงานและเวลามหาศาล เพื่อแค่บูชาพระเจ้า ว่าการพัฒนาเกม AAA ในตอนนี้แพงเกินไปแล้ว</p>\n<p><img src=\"https://www.blognone.com/sites/default/files/externals/760179fdff33e9241b6563789d93510f.jpg\" alt=\"\" /></p>\n<p>ประเด็นใหม่ที่ Layden พูดถึงในรอบนี้คือ เกมยุคปัจจุบันยาวเกินไป เขาบอกว่ายังไม่ได้เล่นเกม Red Dead Redemption 2 เลยด้วยซ้ำ เพราะเขาไม่มีเวลา 90 ชั่วโมงมานั่งเล่นเกมเดียว การชูว่าเกมนี้มีจุดขายที่เกมเพลย์ยาว 100 ชั่วโมงนั้นไม่เวิร์คอีกแล้ว เพราะในอดีตเกมเมอร์มีอายุเฉลี่ย 18-23 ปี มีเวลาในชีวิตเหลือเฟือ แต่อายุเฉลี่ยเกมเมอร์ในปัจจุบันมาอยู่ที่ 20 ปลายๆ 30 ต้นๆ เริ่มมีเงินแล้ว แต่ไม่มีเวลา</p>\n<p>Layden ยอมรับว่าเขาก็เคยอนุมัติโครงการเกมยาวระดับ 80-90 ชั่วโมงมาก่อน แต่ตอนนี้อยากเห็นเกมกลับสู่ยุคความยาว 18-23 ชั่วโมง โดยเป็นการเล่นที่สนุกจนวางคอนโทรลเลอร์ไม่ลงแทน เขาบอกว่าอยากเห็นเกมที่ทั้งเกมเหมือน Resident Evil 1 หมากระโดดทะลุหน้าต่างแล้วตกใจจนปาคอนโทรลเลอร์ทิ้ง</p>\n<p>นอกจากนี้ Layden ยังวิจารณ์ว่านักพัฒนาอาจใช้เวลาเยอะมากในการทำภาพให้สมจริงที่สุด (obsession with photorealism) แต่จะมีประโยชน์อะไร ถ้ามีผู้เล่นเพียง 50% เล่นไปจนจบเกมและได้เห็นในสิ่งที่นักพัฒนาเกมสร้าง</p>\n<p>ที่มา - <a href=\"https://www.eurogamer.net/there-comes-a-time-when-we-all-declare-the-war-is-over-former-playstation-studios-boss-shawn-layden-on-the-future-of-video-game-consoles\">Eurogamer</a> via <a href=\"https://www.gamesradar.com/games/former-playstation-boss-shawn-layden-says-100-hour-games-are-a-mismatch-to-todays-reality-i-havent-even-opened-red-dead-redemption-2-because-i-dont-have-90-hours/?utm_campaign=socialflow&amp;utm_medium=social&amp;utm_content=gamesradar&amp;utm_source=twitter.com\">GamesRadar</a></p>\n</div></div></div><div><div>Topics: </div><div><div><a href=\"/topics/red-dead-redemption\">Red Dead Redemption</a></div><div><a href=\"/topics/shawn-layden\">Shawn Layden</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1f009ad00adb4729941670a2eca19eb47a2e2295d0fb55fe5171072f751db4db","category":"Thai"}
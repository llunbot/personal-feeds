{"title":"รีวิว Galaxy Ring ฟอร์แมทที่ใช่ของอุปกรณ์อัจฉริยะด้านสุขภาพ?","link":"https://www.blognone.com/node/143068","date":1731412303000,"content":"<div><div><div><p>การใส่อุปกรณ์สวมใส่เพื่อวัดหรือตรวจจับค่าต่างๆ ด้านสุขภาพไม่น่าใช่สิ่งที่ไกลตัวสำหรับคนยุคนี้แล้ว แต่ฟอร์แมทของอุปกรณ์ลักษณะนี้จะคุ้นเคยกันในรูปของสมาร์ทวอทช์​เป็นหลัก</p>\n<p>ขณะที่แหวนอัจฉริยะเองจริงๆ ก็ไม่ใช่ของใหม่ แบรนด์ที่ทำแหวนออกมาวัดค่าสุขภาพก็มีมาก่อนหน้านี้หลายแบรนด์แล้ว แต่แค่อาจจะไม่ได้เข้ามาทำตลาดในไทย ขณะที่ในแง่ฟอร์แมทการเป็นแหวน ส่วนตัวผมค่อนข้างสนใจมากๆ ว่ามันน่าจะเข้ามาแก้ pain point บางอย่างของสมาร์ทวอทช์ได้ หรืออาจจะสามารถใช้ทดแทนสมาร์ทวอทช์ได้เลยด้วยซ้ำ ซึ่งก็พบว่า มันทดแทนได้และไม่ได้นั้น มันขึ้นอยู่กับโจทย์คนใส่มากกว่า</p>\n<p><img alt=\"No Description\" src=\"https://www.blognone.com/sites/default/files/externals/de359d89197753817168096466438ab6.png\" /></p>\n<h3>ดีไซน์</h3>\n<p>ภายนอกของ Galaxy Ring เป็นไททาเนียมเกรด 5 น้ำหนักเบามากๆ ประมาณ 2-3 กรัมเท่านั้น (แล้วแต่ขนาด) แต่ความหนาอาจจะหนากว่าแหวนแฟชันที่ใส่กันทั่วไปอยู่เล็กน้อย</p>\n<p>สีที่ผมเลือกมาคือสีเงิน ที่มีพื้นผิวแบบด้าน ไม่สะท้อนแสง สวยงามไปอีกแบบ และด้วยขนาดของแหวนที่ใหญ่กว่าแหวนทั่วไปเล็กน้อย ตอนใช้งานจริงย่อมกระแทกกับสิ่งของต่างๆ ได้ค่อนข้างง่าย ช่วงแรกๆ ก็มีพะวงบ้างว่าแหวนจะเป็นรอย โดยเฉพาะด้านในข้อนิ้วที่หยิบจับสิ่งของต่างๆ ก่อนจะพบว่าไม่มีร่องรอยใดๆ บนตัวแหวนเลย</p>\n<p>ด้านในของแหวนจะมีตำแหน่งของเซ็นเซอร์อยู่ที่ด้านหนึ่ง ซึ่งซัมซุงแนะนำว่าให้นำด้านที่เป็นเซ็นเซอร์ สวมเข้าไปที่บริเวณข้อพับของนิ้ว (ด้านฝ่ามือ) โดยที่ขอบนอกของแหวน จะมีสัญลักษณ์ช่วยบอกตำแหน่งเอาไว้ด้วย</p>\n<p><img alt=\"No Description\" src=\"https://www.blognone.com/sites/default/files/externals/b820f79d100829976b52f146e4a4d4a6.png\" /></p>\n<h3>การใช้งาน</h3>\n<p>การใช้งานครั้งแรก เปิดเคสออกแล้วกดปุ่มตรงกลางเคสค้างไว้แปปนึง หน้าป๊อปอัพจะเด้งขึ้นมาบนสมาร์ทโฟน Galaxy เพื่อ pair และเชื่อมต่อ</p>\n<p>ฟังก์ชันหลักๆ ของ Galaxy Ring จะเป็นการตรวจจับเรื่องสุขภาพคล้ายๆ กับสมาร์ทวอทช์ ได้แก่ ตรวจจับการออกกำลังกาย, การเต้นของหัวใจ, ตรวจจับการนอน และ ตรวจจับอุณหภูมิผิวหนัง ขณะที่การแสดงผลกับแอป Galaxy Health หลักๆ ก็จะมีเรื่องคุณภาพการนอน, การออกกำลังกาย, อัตราการเต้นของหัวใจ, ระดับความเครียด, การมีรอบเดือน</p>\n<p><img alt=\"No Description\" src=\"https://www.blognone.com/sites/default/files/externals/6232d80674e92cd1a36b918b44600544.png\" /></p>\n<p>เรื่องของการออกกำลังกาย ปัญหาเดียวของ Galaxy Ring คือไม่เหมาะกับคนที่เล่นเวท เพราะส่งผลต่อการหยิบจับเวทเต็มๆ ด้วยความหนาของแหวน ขณะที่ความแม่นยำในการนับก้าวของ Galaxy Ring หลังจากใช้งานช่วงแรกๆ พบว่า ตัวเลขคลาดเคลื่อนกับนาฬิกาสมาร์ทวอทช์ที่ใช้อยู่ค่อนข้างมาก (คนละยี่ห้อ) ก็เลยแอบคิดว่า หรือพอเป็นแหวนแล้วไม่ค่อยแม่น ก่อนที่ MKBHD จะทำ <a href=\"https://www.youtube.com/shorts/Smz-gtyI8gg\">Short ทดสอบการนับก้าว</a> แล้วพบว่า Galaxy Ring นี่แหละ ใกล้เคียงกับจำนวนก้าวจริงๆ ที่สุดแล้ว</p>\n<p>ในภาพรวมแม้การใช้งาน Galaxy Ring อาจจะคล้ายกับสมาร์ทวอทช์ แต่จุดที่รู้สึกว่าเป็นทีเด็ดทีขาด คือการสวมใส่ได้ง่ายกว่าตอนนอน เพราะส่วนตัวเป็นคนที่อยากรู้คุณภาพการนอนของตัวเองมาก แต่ก็ไม่สามารถใส่สมาร์ทวอทช์นอนได้ ด้วยขนาดและน้ำหนัก ขณะที่ Galaxy Ring ตอบโจทย์ตรงนี้ค่อนข้างมาก</p>\n<p>การตรวจจับคุณภาพการนอนบน Galaxy Health แน่นอนว่าค่อนข้างละเอียดมาก ทั้งระดับความลึกของการนอน (sleep stages), ระดับออกซิเจนในเลือด, อุณหภูมิร่างกาย, อัตราการเต้นหัวใจและอัตราการหายใจ ซึ่งส่วนตัวอยากรู้แค่เรื่องของ sleep stages เป็นหลัก เพื่อหาคำตอบให้ตัวเอง เวลาตื่นมาตอนเช้าแล้วไม่สดชื่น รู้สึกนอนไม่พอ แม้จะนอนมาหลายชั่วโมงก็ตาม</p>\n<p><img alt=\"No Description\" src=\"https://www.blognone.com/sites/default/files/externals/5046215cf9c019a3a4e2f36bfa29c137.jpeg\" /></p>\n<p>นอกจากนี้ ตัวแหวนแม้จะรองรับการค้นหาผ่านแอป Find ของซัมซุงเอง แต่ด้วยความที่ตัวแหวนเชื่อมต่อผ่านแค่บลูทูธเท่านั้น ไม่มีการองรับ UWB รวมไปถึงไม่ได้มีลำโพงภายในตัว ทำให้รู้สึกว่า หากทำแหวนก็แทบไม่รู้สึกว่าฟังก์ชัน Find จะช่วยได้มากเท่าไหร่นัก โดยเฉพาะการหล่นหายอยู่ในห้อง ที่ตัวแหวนส่งเสียงไม่ได้ หรือตามหาทิศทางตำแหน่งของแหวนไม่ได้ ก็คือได้แค่ก้มๆ เงยๆ มองหา และก็พึ่งการกระพริบของไฟ LED ที่เซ็นเซอร์ของแหวนเวลาตามหาเท่านั้น</p>\n<p>สุดท้ายตัวแหวนยังมีฟังก์ชัน gesture control เสริมเข้ามาเล็กๆ น้อยๆ ด้วย อย่างการทำนิ้ว (ที่สวมแหวน) จีบ สำหรับการกดชัตเตอร์ถ่ายรูปกับสมาร์ทโฟนระยะไกล</p>\n<h3>แบตเตอรี่และการชาร์จ</h3>\n<p>ขนาดแบตเตอรี่ของ Galaxy Ring จะแตกต่างกันไปตามขนาดไซส์ของตัวแหวน ขณะที่ระยะเวลาการใช้งานรวมๆ ใกล้เคียงจากที่ซัมซุงเคลมไว้ คือราวๆ 5-6 วันถึงจะหมด (ซัมซุงเคลมไว้ที่ 6-7 วัน)</p>\n<p>ส่วนการชาร์จ ตัว Galaxy Ring จะมาพร้อมเคสที่รองรับการชาร์จในตัว เป็นพอร์ต USB-C เมื่อเสียบแหวนเข้าไปในแท่นชาร์จ รอบๆ ฐานจะขึ้นไฟบอกปริมาณของแบตเตอรี่ของแหวน ณ ขณะนั้นๆ โดยใช้เวลาประมาณ 60-80 นาทีเต็ม และเมื่อเอาแหวนออกจากเคส และกดปุ่มตรงกลาง เคสก็จะแสดงไฟโชว์ปริมาณแบตที่เหลือของตัวเคสด้วย</p>\n<p><img alt=\"No Description\" src=\"https://www.blognone.com/sites/default/files/externals/aa1425ec9c460093c81f0355376d6b4c.png\" /><em>ด้านซ้าย ไฟโชว์ปริมาณแบตเตอรี่ของแหวน | ด้านขวา ไฟโชว์ปริมาณแบตเตอรี่ของเคส</em></p>\n<h3>สรุป</h3>\n<p>ส่วนตัวสำหรับผมแล้วพบว่า Galaxy Ring ตอบโจทย์ผมแบบครึ่งๆ กลางๆ</p>\n<p>กล่าวคือส่วนตัวเป็นคนที่ แต่เดิม ไม่ได้อยากได้สมาร์ทวอทช์ เพราะไม่ได้อยากได้หน้าจอใดๆ เพิ่ม และไม่ได้อยากรับการแจ้งเตือนเพิ่มจากที่ก็ค่อนข้างเยอะอยู่แล้วบนสมาร์ทโฟน แต่ก็อยากได้อุปกรณ์ตรวจจับด้านสุขภาพและการนอน ซึ่งกรณีนี้ Galaxy Ring ตอบโจทย์ ตัวแหวนและ Galaxy Health เองก็รองรับการตรวจจับการออกกำลังกายอัตโนมัติด้วย</p>\n<p>แต่การตรวจจับด้านสุขภาพตรงนี้ก็มีข้อจำกัด ด้วยขนาดของแหวนที่ไม่ได้สามารถยัดเซ็นเซอร์ตรวจจับเข้ามาได้มาก ทำให้การออกกำลังกายในหลายๆ กรณีก็ยังจำเป็นต้องพกสมาร์ทโฟนอยู่ อย่างการไม่รองรับ GPS ในตัว หรือไม่สามารถควบคุมเพลง โดยไม่ต้องพึ่งสมาร์ทโฟนได้ ไปจนถึงการสวมใส่ที่นิ้ว ที่เป็นอุปสรรคกับการเล่นกีฬาหลายๆ อย่างที่ต้องใช้มือหยิบจับ ที่ก็อาจทำให้สมาร์ทวอทช์ดูตอบโจทย์ได้อย่างรอบด้านมากกว่าหากเทียบกันตรงๆ</p>\n<p>ดังนั้นโดยสรุปแล้ว สำหรับโจทย์ของผม Galaxy Ring ดูจะเป็นอุปกรณ์สวมใส่อัจฉริยะ ที่เสริมจาก Galaxy Watch อีกที มากกว่าที่จะเป็นอุปกรณ์ที่สามารถใช้งานได้เดี่ยวๆ 100% แต่ก็ขึ้นอยู่กับโจทย์และไลฟ์สไตล์ของคนสวมใส่อีกที ที่อาจจะสามารถการใช้งานแหวนราคา 14,900 บาท ได้อย่างคุ้มค่าโดยไม่ต้องพึ่งสมาร์ทวอทช์ก็เป็นได้</p>\n<p><img alt=\"No Description\" src=\"https://www.blognone.com/sites/default/files/externals/893afbde006df9c9bbcace4b284624a3.png\" /></p>\n</div></div></div><div><div>Topics: </div><div><div><a href=\"/topics/samsung-galaxy-ring\">Samsung Galaxy Ring</a></div><div><a href=\"/topics/samsung\">Samsung</a></div><div><a href=\"/topics/wearable\">Wearable</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1061b7dfd1d3f68c54b09cf3de2d168affedae54898ca62ceb2be22869a795ff","category":"Thai"}
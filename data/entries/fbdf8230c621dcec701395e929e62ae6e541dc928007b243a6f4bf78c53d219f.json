{"title":"Screen Time ใน iOS มีช่องโหว่ให้เด็กเข้าถึงเว็บไซต์ไม่เหมาะสมได้, Apple บอกยังแก้ไขอยู่","link":"https://www.blognone.com/node/140174","date":1717653448000,"content":"<div><div><div><p>ฟีเจอร์ที่ผู้ปกครองสามารถควบคุมการใช้งาน iPhone ของเด็กผ่าน Screen Time มีมาตั้งแต่ <a href=\"https://www.blognone.com/node/102820\">iOS 12</a> อย่างไรก็ตามมีรายงานมาตลอด ว่าฟีเจอร์นี้มีช่องโหว่ทำให้เด็กสามารถใช้งานได้นอกเหนือข้อกำหนด ซึ่งแอปเปิลก็บอกว่าได้แก้ไขแล้ว แต่ยังมีรายงานช่องโหว่มาเรื่อย ๆ</p>\n<p>ล่าสุด The Wall Street Journal ซึ่ง<a href=\"https://www.blognone.com/node/135056\">รายงานปัญหานี้ตั้งแต่ปีที่แล้ว</a> เปิดเผยว่า Screen Time มีช่องโหว่ใหม่ที่ทำให้เด็กสามารถเข้าชมเว็บไซต์ไม่เหมาะสมได้ แม้ผู้ปกครองจะตั้งค่ากำหนดไปแล้ว โดยมีการแชร์วิธีการเข้าถึงช่องโหว่นี้ในโซเชียลหลายช่องทาง</p>\n<p>ตัวแทนของแอปเปิลชี้แจงว่าบริษัทให้ความสำคัญกับปัญหา Screen Time ที่มีรายงานอย่างจริงจัง ในอัปเดตล่าสุด <a href=\"https://www.blognone.com/node/139723\">iOS 17.5</a> ได้แก้ปัญหาไปแล้วส่วนหนึ่ง แต่ยังไม่เรียบร้อยดีทั้งหมด แอปเปิลจะปรับปรุงในอัปเดตซอฟต์แวร์ถัดไป</p>\n<p>Andreas Jägersberger และ Ro Achterberg นักวิจัยความปลอดภัย เปิดเผยว่าพวกเขาได้แจ้งปัญหาช่องโหว่ Screen Time นี้กับแอปเปิล มาตั้งแต่ปี 2021 แต่แอปเปิลปฏิเสธช่องโหว่หรือบั๊กเหล่านี้ พวกเขาพยายามรายงานซ้ำอีกหลายครั้งในหลายกรณี จึงพบว่าแอปเปิลดูไม่ได้ให้ความสำคัญที่จะแก้ปัญหา Screen Time นัก</p>\n<p>ตัวอย่างบั๊กที่ The Wall Street Journal ทดสอบซ้ำและพบปัญหาได้แก่ การจำกัดเวลาใช้แอปทำไม่ได้จริง, รายงานสรุปเวลาใช้งานไม่ตรง, การแจ้งเตือนขอดาวน์โหลดใช้ได้บ้างไม่ได้บ้าง, Ask to Buy ทำคำขอครั้งเดียวแล้วใช้ได้ยาว ทั้งที่ควรต้องขอทุกครั้ง</p>\n<p>ที่มา: <a href=\"https://www.wsj.com/tech/personal-tech/a-bug-allowed-kids-to-visit-x-rated-sites-apple-took-three-years-to-fix-it-17e5f65d\">The Wall Street Journal</a></p>\n<p><img src=\"https://www.blognone.com/sites/default/files/externals/ec7526e05197ae70ab4d4da0de86ee72.png\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/bug\">Bug</a></div><div><a href=\"/topics/ios-17\">iOS 17</a></div><div><a href=\"/topics/ipados-17\">iPadOS 17</a></div><div><a href=\"/topics/parental-control\">Parental Control</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fbdf8230c621dcec701395e929e62ae6e541dc928007b243a6f4bf78c53d219f","category":"Thai"}
{"title":"สรุปรีวิว MacBook Pro 14 และ 16 นิ้ว (2021) แรงทะลุฟ้า ทั้งราคา และประสิทธิภาพ","link":"https://www.blognone.com/node/125477","date":1635253679000,"content":"<div><div><div><p>สื่อหลายเจ้าเริ่มลงรีวิว MacBook Pro รุ่น 14 และ 16 นิ้วแล้ว ส่วนใหญ่ระบุว่าชิป M1 Pro และ M1 Max เร็ว แรง สมคำร่ำลือ อีกทั้งยังชื่นชมการตัดสินใจของ Apple ที่เอา Touch Bar ออก และนำพอร์ตกลับมา รวมถึงชื่นชมคุณภาพเสียงของลำโพง หน้าจอ และคีย์บอร์ด</p>\n<p>ข้อติส่วนใหญ่เป็นเรื่องของราคาที่แพง รอยบากบนจอ น้ำหนักของตัวเครื่องที่มากขึ้น และหน้าจอของทั้งสองรุ่นที่ความละเอียดยังไม่ถึงระดับ 4K โดยรุ่น 16 นิ้ว หน้าจอความละเอียดอยู่ที่ 3456x2234 พิกเซล ยังไม่ถึง 3840x2160 พิกเซล และบางเว็บไซต์ก็แอบเสียดายที่ไม่มีพอร์ต USB-A ให้มาด้วย</p>\n<p><img src=\"https://www.blognone.com/sites/default/files/externals/f355047b21d12dafab663f80cfee1f9c.jpg\" /></p>\n<p><a href=\"https://www.engadget.com/mac-book-pro-14-16-inch-review-2021-apple-mighty-macs-130011975.html\">Engadget</a> ระบุว่าชิป M1 Pro และ M1 Max นั้นแรงมาก ในเบนช์มาร์คทั้ง Geekbench และ Cinebench R23 ทำคะแนนไปได้แบบถล่มทลาย และชื่นชมหน้าจอ Liquid Retina XDR ว่ามีคุณภาพดี อีกทั้งยังชอบคีย์บอร์ด พอร์ตที่กลับมาใหม่รวมถึงช่องอ่าน SD Card</p>\n<p>ด้านแบตเตอรี่ Engadget ทดสอบรุ่น 14 นิ้ว M1 Pro ใช้งานได้ราว 12 ชั่วโมง 35 นาที ส่วนรุ่น 16 นิ้ว M1 Max ใช้ได้ 16 ชั่วโมง 34 นาที เพิ่มขึ้นราว 5 ชั่วโมงจากรุ่นก่อนที่ใช้ซีพียูอินเทล แต่บอกว่าข้อเสียคือราคาที่แพงมาก ตัวเลือกแรมยังจำกัด M1 Pro ได้แค่ 16GB กับ 32GB ถ้าอยากได้แรม 64GB ต้องรุ่น M1 Max เท่านั้น</p>\n<p><img src=\"https://www.blognone.com/sites/default/files/externals/91a966081f04e23e090666cb9ce07797.jpg\" /></p>\n<p>เรื่องรอยบากบนหน้าจอ Engadget บอกว่าแม้จะดูตลกไปบ้างที่ Apple นำเอาส่วนที่คนไม่ชอบบน iPhone มาอยู่บนโน้คบุ๊ค แต่รวมๆ แล้วก็ไม่ใช่เรื่องใหญ่ เพราะ MacOS ขยับเมนูบาร์ไปไว้ระดับเดียวกับรอยบาก ทำให้พื้นที่ส่วนนั้นก็ไม่น่าจะได้ใช้อะไรอยู่แล้ว รวมถึงเมื่อเปิดใช้แอปแบบเต็มจอหรือวิดีโอคอล MacOS ก็จะซ่อนรอยบากด้วยการปิดแถบดำทั้งแถบ และถ้ารำคาญมาก ใช้วอลเปเปอร์สีดำล้วนก็ช่วยซ่อนรอยบากได้</p>\n<p><a href=\"https://sea.pcmag.com/laptops/46817/apple-macbook-pro-16-inch-2021-m1-max\">PC Magazine</a> รีวิวรุ่น 16 นิ้ว แบบ M1 Max ชื่นชมว่าชิป M1 Max แรงจริง และก็ชื่นชอบทุกอย่างไม่ต่างจาก Engadget เน้นที่กล้องเว็บแคมที่ให้มา 1080P สักที รวมถึงพอร์ต HDMI และ ช่องอ่าน SD Card ที่กลับมา</p>\n<p>PC Mag ชื่นชอบหน้าจอ XDR ที่มี ProMotion มาก โดยระบุว่าอัตรารีเฟรช 120Hz ทำให้การเลื่อนผ่านหน้าเว็บและหน้าเอกสาร ลื่นไหลสบายตา รวมถึงหน้าจอที่ใช้แบคไลท์แบบ Mini-LED กว่า 10,216 ดวง แบ่งเป็นกว่า 2,554 โซน สำหรับการหรี่แสง (local dimming) ในรุ่น 16 ก็ทำให้หน้าจอของโน้ตบุ๊กรุ่นนี้มีสีดำสนิท และความสว่างที่สูงสุดถึง 1,600 nits ก็สว่างจ้าเต็มตา แม้จะต้องใช้คอนเทนต์ที่ถูกปรับมาเพื่อหน้าจอประเภทนี้ก็ตาม</p>\n<p><img src=\"https://www.blognone.com/sites/default/files/externals/26d163874409469cd8c7bfa7cc7906e4.png\" /></p>\n<p>ส่วนข้อเสีย PC Mag ระบุว่าแม้จะแรง แต่ถ้าเทียบประสิทธิภาพต่อราคา ชิป M1 Max น่าจะยังไม่คุ้มค่านักสำหรับงานหลายๆ ชนิดที่อาจใช้งานได้ไม่เต็มที่ ส่วนราคาก็แพงขึ้นเยอะเมื่อกระโดดจากรุ่น M1 Pro ไป M1 Max รวมถึงไม่ชอบรอยบาก และรู้สึกว่า รุ่น 16 นิ้ว M1 Max ที่มีน้ำหนักเกือบ 5 ปอนด์นั้น อาจจะพกพาไม่สะดวกนัก</p>\n<p><a href=\"https://www.tomsguide.com/reviews/macbook-pro-2021-16-inch-review\">Tom’s Guide</a> ชื่นชมประสิทธิภาพ พอร์ต และส่วนอื่นๆ ไม่ต่างจากเจ้าก่อนหน้า แต่มีข้อติที่ว่าหน้าจอแม้จะคุณภาพดี แต่ก็ไม่ใช่ 4K อย่างแท้จริง รวมถึงอยากให้เครื่องมีพอร์ต USB-A มาบ้าง แต่ไม่มีปัญหากับรอยบากบนหน้าจอ และบอกว่าใช้ไปเรื่อยๆ เดี๋ยวก็จะไม่รู้สึกอะไรเอง</p>\n<p>Tom’s Guide ยังทดสอบเพิ่มเติมด้วยการเล่นเกม พบว่า MacBook Pro 16 นิ้ว ชิป M1 Max เล่นเกม Rise of the Tomb Raider ทำเฟรมเรตเฉลี่ยได้ถึง 73.8 เฟรมต่อวินาที ในการทดสอบระดับ Very High ความละเอียด 1920x1200 พิกเซล และ 26.5 เฟรมต่อวินาที เมื่อรันบนความละเอียดแบบ native</p>\n<p>รุ่น 14 นิ้ว ชิป M1 Pro ยังพอเล่นเกมได้ แต่คงไม่ถึงระดับ 60fps เพราะรัน Rise of the Tomb Raider ระดับ Very High ความละเอียด 1920x1200 ได้ 39.3 เฟรมต่อวินาที และแค่ 17.1 เฟรมต่อวินาที บนความละเอียดแบบ native</p>\n<p>ส่วนเกมอื่นๆ เช่น Divinity: Original Sin 2, Pathfinder: Wrath of the Righteous และ Crusader Kings III นั้น Tom’s Guide ไม่ได้ระบุประสิทธิภาพไว้ แต่พูดรวมๆ ว่าไม่พบปัญหาใดระหว่างเล่น</p>\n<p><img src=\"https://www.blognone.com/sites/default/files/externals/43820fda85d04f87a3de476842bbef50.jpg\" /></p>\n<p><strong>สรุป</strong></p>\n<p>ทุกเว็บไซต์ส่งเสียงชมไม่ขาดปาก กับการตัดสินใจกลับมาเน้นผู้ใช้งานระดับโปรของ Apple ทั้งการเพิ่มพอร์ต HDMI ช่องอ่าน SD Card และ MagSafe กลับเข้ามา และตัด Touch Bar ออกไป แถม Apple คงตระหนักแล้วว่าน้ำหนักเพิ่มขึ้น แต่การใช้งานครอบคลุมขึ้น น่าจะเป็นแนวทางที่ดีกว่าของ MacBook Pro</p>\n<p>ส่วนข้อเสียเรื่องราคา เป็นเรื่องจริงที่หลีกเลี่ยงไม่ได้ ผู้ใช้คงต้องพิจารณาว่าราคาค่าตัวของโน้ตบุ๊คเหล่านี้ คุ้มค่ากับการลงทุนเพื่อให้ทำงานได้มากขึ้นในเวลาที่สั้นลงหรือไม่ และจะขัดใจกับเรื่องรอยบากบนหน้าจอมากแค่ไหน แต่ถ้าเงินถึง คิดแล้วว่าคุ้มค่า และไม่มีปัญหากับรอยบาก MacBook Pro 14 และ 16 นิ้ว รุ่น ชิป M1 Pro และ M1 Max ก็น่าจะเป็นโน้ตบุ๊คสุดแรงที่ตอบโจทย์ผู้ใช้งานระดับโปรได้จริง</p>\n<p><strong>รวมคะแนนจากเว็บต่างๆ</strong></p>\n<p><a href=\"https://www.engadget.com/mac-book-pro-14-16-inch-review-2021-apple-mighty-macs-130011975.html\">Engadget</a> - 92 / 100<br />\n<a href=\"https://sea.pcmag.com/laptops/46817/apple-macbook-pro-16-inch-2021-m1-max\">PC Magazine</a> - 4 / 5<br />\n<a href=\"https://www.cnet.com/tech/computing/apple-macbook-pro-2021-review-m1-max-meets-retro-ports/\">CNET</a> - 8.6 / 10<br />\n<a href=\"https://www.tomsguide.com/reviews/macbook-pro-2021-16-inch-review\">Tom’s Guide</a> - 4.5 / 5</p>\n</div></div></div><div><div>Topics: </div><div><div><a href=\"/topics/macbook-pro\">MacBook Pro</a></div><div><a href=\"/topics/apple\">Apple</a></div><div><a href=\"/topics/laptop\">Laptop</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"adf69fc27db760188d1e5b32f53294d6a6805edb8ab46988df0875ae4a07607b","category":"Thai"}
{"title":"มันคือนวัตกรรม! Philips สร้างจอ LCD รวมร่างกับ E lnk","link":"https://www.blognone.com/node/133748","date":1683619391000,"content":"<div><div><div><p>นวัตกรรมนั้นมาในหลายรูปแบบ และหลายที่ วันนี้ Philips ได้เขย่าตลาด PC Monitor ด้วยการเปิดตัว <strong>Philips 24B1D5600</strong> ซึ่งเป็นจอที่ผสมผสาน 2 จอที่แตกต่างกันอย่างสิ้นเชิงระหว่างจอ LCD ขนาด 24 นิ้ว ผสมเข้ากับจอแบบ E Ink ขนาด 13 นิ้ว ติดแนบข้างกันรวมร่างกันเป็นหนึ่งเดียว</p>\n<p>จอ E Ink เป็นจอแบบ EPD(Electronic Paper Display) ที่ไม่มีแหล่งกำเนิดแสงเป็นของตัวเอง แต่จะสะท้อนจากแสงที่ส่องเข้ามาจากที่ต่าง ๆ โดยจะมีการเคลือบด้านนอกของจอเพื่อลดแสงสะท้อนให้อ่อนลงทำให้อ่านตัวหนังสือได้สบายดูเป็นธรรมชาติยิ่งขึ้น แต่จอประเภทนี้จะไม่รองรับสี และมีการตอบสนองที่ช้า ทำให้ไม่เหมาะกับการใช้งานในคอมพิวเตอร์ส่วนใหญ่</p>\n<p><img alt=\"No Description\" src=\"https://www.blognone.com/sites/default/files/externals/2d3ad5e122db8527962c9305d81684f6.jpg\" /></p>\n<p>ในขณะที่เรากำลังใช้จอ LCD หลักในการทำงาน เราก็สามารถอ่านพวกไฟล์เอกสารหรือข้อมูลที่ไม่ได้มีการขยับในจอ E Ink ไปด้วยได้ ซึ่งแผงของ E Ink สามารถพับได้สูงสุด 45 องศาเพื่อความสะดวกสบายในการใช้งานมากขึ้น</p>\n<p>อย่างไรก็ดีแนวคิดการผสมจอแสดงผลแบบปกติ และ E Ink นั้นไม่ใช่เรื่องใหม่ และพอจะมีมาบ้างในแล้วในผลิตภัณฑ์บางชนิด เช่น <strong>ThinkBook Plus twist</strong> ที่มีจอด้านหนึ่งเป็น OLED ส่วนอีกด้านเป็น E Ink ทำให้เราเลือกได้ว่าจอแบบไหนเหมาะกับสถานการณ์ใด</p>\n<p>Philips 24B1D5600 ตัวจอหลักเป็นจอแบบ LCD ความละเอียด 2560x1440 ความถี่ 75hz ส่วน E Ink มีความละเอียดจออยู่ที่ 1200x1600 อัตราส่วนอยู่ที่ 4:3 ระดับความชัด 150 ppi รองรับสีแบบ Grayscale ที่ 4 bit โดยวางขายที่ประเทศจีนในราคา 850 ดอลล่าร์ แต่ไม่มีการคอนเฟิร์มใด ๆ ว่าจะวางขายในภูมิภาคอื่น ๆ หรือไม่</p>\n<p>ที่มา - <a href=\"https://gizmodo.com/philips-e-ink-computer-monitor-price-china-buy-lcd-1850414756\">Gizmodo</a> via <a href=\"https://www.xda-developers.com/philips-24b1d5600-lcd-e-ink-monitor-combo/\">XDA Developer</a></p>\n</div></div></div><div><div>Topics: </div><div><div><a href=\"/topics/philips\">Philips</a></div><div><a href=\"/topics/lcd\">LCD</a></div><div><a href=\"/topics/e-ink\">E Ink</a></div><div><a href=\"/topics/monitor\">Monitor</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"55271e17cd40b0b343f22ee007a522cf20d9cb17c49f3f641d19fcc30a2090cf","category":"Thai"}
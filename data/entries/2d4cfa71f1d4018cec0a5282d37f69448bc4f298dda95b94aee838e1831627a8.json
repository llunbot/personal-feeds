{"title":"ซีอีโอ Ford เผย ลองขับ Xiaomi SU7 อยู่นาน 6 เดือน พบว่าคุณภาพดีจนไม่อยากคืนรถ","link":"https://www.blognone.com/node/142800","date":1730089893000,"content":"<div><div><div><p>Jim Farley ซีอีโอของ Ford เปิดเผยในรายการสัมภาษณ์ของช่อง Everything Electric Show ว่าเขานำรถยนต์ไฟฟ้า Xiaomi SU7 ไปลองขับมาเป็นเวลา 6 เดือนแล้ว และมันดีจนเขาไม่อยากคืนรถเลย</p>\n<p>Farley เปิดเผยว่า Ford นำเข้ารถยนต์ Xiaomi SU7 จากเซี่ยงไฮ้มาที่ชิคาโก 1 คันให้เขาใช้งาน ซึ่งเขาให้เหตุผลว่าตลาดรถยนต์ไฟฟ้าจีนนำหน้าโลกตะวันตกไปไกลแล้ว จากนโยบายของรัฐบาลจีนที่สนับสนุนการผลิตรถยนต์ไฟฟ้าและแบตเตอรี่เมื่อ 10 ปีก่อน โดย Farley ชี้ว่า 70% ของรถยนต์ไฟฟ้าที่วางขายกันทั่วโลกผลิตในจีน และจีนเก่งเรื่องการสร้างรถยนต์ไฟฟ้าแบบไฮบริดกับน้ำมัน ที่มีระยะวิ่งไกล เหมาะสำหรับพื้นที่ห่างไกลที่สถานีชาร์จยังไม่ทั่วถึง</p>\n<p>Farsey เปรียบเทียบสถานการณ์ของรถไฟฟ้าจีนยุคนี้ ว่าเหมือนกับ Toyoya ยุค 1980s ที่ขยายตัวสู่ตลาดโลกอย่างรวดเร็ว แต่สิ่งที่ต่างไปคือญี่ปุ่นเป็นประเทศเล็กๆ ในขณะที่จีนเป็นประเทศใหญ่ ดังนั้นเมื่อประเทศสเกลใหญ่ระดับจีนลงมาลุยทำรถยนต์ไฟฟ้าขาย จึงแข็งแกร่งมาก</p>\n<p>สถานการณ์ของ Ford ตอนนี้คือ<a href=\"https://www.blognone.com/node/138784\">กำลังพัฒนารถยนต์ไฟฟ้ารุ่นใหม่ที่ราคาถูก แข่งขันต้นทุนกับรถจีนได้</a> วิธีการต้องใช้ทีมพิเศษชื่อ Skunk Works อยู่ในแคลิฟอร์เนีย แยกจากตัวบริษัทหลัก (ลักษณะเดียวกับ<a href=\"https://en.wikipedia.org/wiki/Skunk_Works\">ทีมออกแบบเครื่องบิน Lockheed Skunk Works</a> ในอดีต) เพราะเขามองว่าวิธีการแบบเดิมๆ ของ Ford นั้นไม่เวิร์คแล้ว โดย Farley บอกว่าเขาเองก็ไม่รู้เหมือนกันว่าตอนนี้ทีมทำไปถึงไหนแล้ว เพราะป้ายประจำตัวพนักงานของเขาที่เป็นซีอีโอ ไม่สามารถเข้าตึกแห่งนี้ได้ด้วยซ้ำ</p>\n<p>ที่มา - <a href=\"https://www.theregister.com/2024/10/24/ford_china_electric_vehicle/\">The Register</a></p>\n<p><img alt=\"No Description\" src=\"https://www.blognone.com/sites/default/files/externals/f57f4cc13880520d78147a6a41ed91f8.jpeg\" /></p>\n</div></div></div><div><div>Topics: </div><div><div><a href=\"/topics/ford\">Ford</a></div><div><a href=\"/topics/electric-car\">Electric Car</a></div><div><a href=\"/topics/xiaomi\">Xiaomi</a></div><div><a href=\"/topics/china\">China</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2d4cfa71f1d4018cec0a5282d37f69448bc4f298dda95b94aee838e1831627a8","category":"Thai"}
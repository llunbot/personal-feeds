{"title":"หนทางสู่ความเป็นอมตะ Samsung จำลองการทำงานนิวรอนลงวงจรอิเล็กทรอนิกส์ เปิดทางจำลองสมองในอนาคต","link":"https://www.blognone.com/node/125018","date":1632984455000,"content":"<div><div><div><p>นักวิจัยที่มหาวิทยาลัยฮาร์วาร์ด ร่วมกับบริษัท Samsung รายงานถึงการจำลองโครงสร้างสมองบนวงจรอิเล็กทรอนิกส์ โดยทีมวิจัยศึกษาโครงสร้างสมองของสัตว์เลี้ยงลูกด้วยนมและ “สำเนา” ไปเป็นวงจรหน่วยความจำแบบ solid state โดยผลการศึกษาพบว่าสามารถจำลองการทำงานของสมองบางด้านได้ เปิดทางสร้างคอมพิวเตอร์ที่อาจทำงานใกล้เคียงสมองในอนาคต</p>\n<p>หลักการทำงานเบื้องต้น คือทีมวิจัยจะใช้แผงนาโนอิเล็กโทรดที่พัฒนาขึ้นมาโดยเฉพาะ เพื่อก็อปปี้แผนผังการเชื่อมต่อเซลล์ประสาท (neuronal connection map) แล้วไปวางไว้บนโครงข่าย solid state memory (SSM) แบบสามมิติความหนาแน่นสูง ที่ Samsung เตรียมร่วมพัฒนาขึ้นมาเป็นพิเศษ และเป็นเทคโนโลยีแบบเดียวกับใน SSD ที่เราใช้งานกัน</p>\n<p>Samsung ระบุว่าผู้วิจัยวาดภาพการสร้างชิปหน่วยความจำที่จะจำลองคุณสมบัติในการประมวลผลของมนุษย์ คือใช้พลังงานต่ำ เรียนรู้สิ่งใหม่ได้ง่าย ปรับตัวให้เข้ากับสภาพแวดล้อมได้ ไปจนถึงมีความอัตโนมัติและมีสติสัมปชัญญะ (cognition) ที่เคยอยู่นอกเหนือความสามารถทางเทคโนโลยีในปัจจุบัน</p>\n<p><img src=\"https://www.blognone.com/sites/default/files/externals/411c62ed29b4186c039b0aab04090b0f.jpg\" /><em>ภาพเซลล์ประสาทหนู บนแผงนาโนอิเล็กโทรด CMOS</em></p>\n<p>ชื่อเปเปอร์นี้คือ “Neuromorphic electronics based on copying and pasting the brain” หรือแปลได้ว่า การสร้างอุปกรณ์อิเล็กทรอนิกส์แบบ neuromorphic ที่พยายามจำลองการทำงานของสมองด้วยโครงสร้างแบบเดียวกัน โดยจะเป็นการพยายามเลียนแบบโครงสร้างของเซลล์ประสาท เพื่อทำความเข้าใจสมองมนุษย์มากขึ้น</p>\n<p>สมองของมนุษย์มีนิวรอนประมาณ 1 แสนล้านเซลล์ และมีจำนวนการเชื่อมต่อต่อนิวรอนอีกนับพัน ซัมซุงระบุว่าการจำลองสมองต้องใช้ชิปหน่วยความจำที่จำลองการเชื่อมต่อทั้งหมดได้ การเชื่อมต่อมากเช่นนี้จำเป็นต้องใช้หน่วยเชื่อมต่อหน่วยความจำแบบสามมิติที่เป็นเทคโนโลยีที่ซัมซุงบุกเบิกสำหรับหน่วยความจำทุกวันนี้</p>\n<p>งานวิจัยนี้ไม่ใช่ครั้งแรกที่มีผู้พยายามสร้างอุปกรณ์อิเล็กทรอนิกส์แบบนิวโรมอร์ฟิก เพราะ Intel เองเคยเริ่มทำการค้นคว้าเรื่องคอมพิวเตอร์แบบนิวโรมอร์ฟิกมาก่อนหน้านี้ และ<a href=\"https://www.blognone.com/node/111198\">เปิดตัว Pohoiki Beach</a> บอร์ดจำลองสมองแบบ neuromorphic-computing ขนาด 8 ล้านนิวรอนมาแล้ว ตั้งแต่ปี 2019</p>\n<p><img src=\"https://www.blognone.com/sites/default/files/externals/574b633093ce3055ccf397a91877773b.jpg\" /><em>ภาพบอร์ด Pohoiki Beach</em></p>\n<p>นอกจากนี้ Dr. Mark Dean หนึ่งในผู้ร่วมสร้าง IBM PC รุ่นแรก ก็<a href=\"http://neuromorphic.eecs.utk.edu/\">เป็นส่วนหนึ่งของทีมค้นคว้าเกี่ยวกับ neuromorphic computing เช่นกัน</a> แต่งานวิจัยนี้ของมหาวิทยาลัยฮาร์วาร์ดและ Samsung น่าจะเป็นการพยายามต่อยอดการพัฒนาไปอีกขั้น โดยการก็อปปี้การทำงานของเซลล์ประสาทสมองมนุษย์ลงไปบนหน่วยความจำ</p>\n<p>การผลักดันเทคโนโลยีการประมวลผลและหน่วยความจำด้วยการจำลองสมองมนุษย์ อาจเป็นอีกวิธีที่ทำให้มนุษย์เข้าใกล้คอมพิวเตอร์ประมวลผลความเร็วสูงได้เร็วขึ้น และอาจเป็นอีกก้าวที่ทำให้มนุษย์เข้าใกล้การอัพโหลดสมองสู่คอมพิวเตอร์มากขึ้น ถือเป็นการค้นคว้าวิทยาการทางคอมพิวเตอร์อีกสาย ที่น่าสนใจไม่แพ้คอมพิวเตอร์ควอนตัมเลยทีเดียว</p>\n<p>ที่มา - <a href=\"https://www.pcgamer.com/samsung-copy-paste-brain-map-neuromorphic-computing/\">PCGamer</a>, <a href=\"https://news.samsung.com/global/samsung-electronics-puts-forward-a-vision-to-copy-and-paste-the-brain-on-neuromorphic-chips\">Samsung</a></p>\n</div></div></div><div><div>Topics: </div><div><div><a href=\"/topics/samsung\">Samsung</a></div><div><a href=\"/topics/harvard\">Harvard</a></div><div><a href=\"/topics/neuromorphic-computing\">Neuromorphic Computing</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"787b18322ea3cdff06d9c43e7b1c962d019704ffdbc6089d731eda2753848caf","category":"Thai"}
{"title":"เจ้าหน้าที่กสทช. สหรัฐฯ บอกยุโรปให้เลือกระหว่าง Starlink หรือยอมเสี่ยงพึ่งพาระบบสื่อสารของจีน","link":"https://www.blognone.com/node/145876","date":1744795754000,"content":"<div><div><div><p>Brendan Carr ประธาน FCC (กสทช. ของสหรัฐฯ) และพันธมิตรคนสำคัญของประธานาธิบดี Donald Trump ออกมาเตือนประเทศในยุโรป ให้เลือกว่าจะสนับสนุนเทคโนโลยีการสื่อสารของสหรัฐฯ อย่าง Starlink ของ Elon Musk หรือจะเสี่ยงพึ่งพาระบบของจีน หลังยุโรปตั้งคำถามความน่าเชื่อถือของ Starlink เพราะสหรัฐฯ เคยพิจารณาตัดบริการ Starlink ในยูเครน</p>\n<p>Carr วิจารณ์ว่ายุโรปปฏิบัติต่อบริษัทเทคโนโลยีของสหรัฐฯ อย่างไม่เป็นธรรม เพราะคณะกรรมาธิการยุโรปมีนโยบายปกป้องอุตสาหกรรมภายใน และมีท่าทีต่อต้านสหรัฐฯ ส่วนความกังวลเกี่ยวกับ Starlink นั้นเกินจริง เมื่อเทียบกับความเสี่ยงที่ต้องพึ่งพาเทคโนโลยีจากจีน</p>\n<p>นอกจากนี้ Carr ยังบอกให้บริษัทโทรคมนาคมยักษ์ใหญ่อย่าง Nokia และ Ericsson ขยายฐานการผลิตมาสหรัฐฯ มากขึ้น แถมขู่ว่าทั้งสองบริษัทอาจต้องเจอกับภาษีนำเข้า Trump ที่เพิ่มขึ้น แต่ถ้าย้ายการผลิตมาสหรัฐฯ อาจได้รับการพิจารณาด้านกฎระเบียบที่รวดเร็วขึ้น</p>\n<p>แม้ราคาหุ้นของบริษัทดาวเทียมในยุโรปเพิ่มขึ้นในช่วงนี้ แต่ผู้เชี่ยวชาญยังมองว่า บริษัทกลุ่มนี้ยังแข่งขันกับ Starlink ไม่ได้ ซึ่งทางคณะกรรมาธิการยุโรปเองก็ออกมายืนยันว่า พวกเขาปฏิบัติต่อทุกบริษัทอย่างเป็นธรรม และเป็นไปตามกฎเกณฑ์ระดับโลก</p>\n<p>ที่มา: <a href=\"https://www.ft.com/content/0a086fc2-1955-4ded-8558-6f9f85a0679d\">Financial Times</a></p>\n<p><img src=\"https://www.blognone.com/sites/default/files/externals/aacd337948ec1fefdab3ce9e4dfd0f5d.jpg\" alt=\"Starlink\" /></p>\n</div></div></div><div><div>Topics: </div><div><div><a href=\"/topics/fcc\">FCC</a></div><div><a href=\"/topics/starlink\">Starlink</a></div><div><a href=\"/topics/united-states\">United States</a></div><div><a href=\"/topics/china\">China</a></div><div><a href=\"/topics/europe\">Europe</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6582d5c9946aa1cf75b45f9297f82f3d19c39c804363780a20374e8d592f9dbd","category":"Thai"}
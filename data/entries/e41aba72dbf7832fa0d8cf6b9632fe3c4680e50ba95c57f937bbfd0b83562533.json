{"title":"ยูทูบเบอร์อีกรายทดสอบ Tesla Cybertruck ด้วยโหมด FSD พบสามารถแยกฉากปลอม และหยุดรถได้","link":"https://www.blognone.com/node/145427","date":1742741511000,"content":"<div><div><div><p>ประเด็นการทดสอบ Tesla Model Y โดยยูทูบเบอร์ Mark Rober ที่ให้รถเคลื่อนที่ในโหมด Autopilot แต่<a href=\"https://www.blognone.com/node/145299\">ไม่สามารถแยกฉากถนนปลอม</a> และรถก็พุ่งชนฉาก กลายเป็นที่ถกเถียงในโลกออนไลน์ เพราะ Tesla มีโหมด FSD ขับเคลื่อนอัตโนมัติให้ใช้งาน แต่ไม่ถูกนำมาทดสอบ</p>\n<p>เรื่องนี้เลยทำให้ Kyle Paul ครีเอเตอร์อีกราย ตัดสินใจทดลองเรื่องนี้ซ้ำอีกครั้ง โดยทดสอบสถานการณ์ด้วยโหมด FSD ใช้รถยนต์ทั้ง Tesla Model Y ที่เป็นฮาร์ดแวร์ HW3 ซอฟต์แวร์ FSD เวอร์ชัน 12.5.4.2 และ Tesla Cybertruck ที่เป็นฮาร์ดแวร์รุ่นใหม่ HW4 กับซอฟต์แวร์ FSD เวอร์ชัน 13.2.8</p>\n<p>Paul ใช้วิธีทดสอบโดยทำซ้ำหลายครั้ง เพื่อยืนยันการทำงานของซอฟต์แวร์ว่าสามารถแยกแยะฉากถนนปลอมได้หรือไม่ พบว่า Model Y ฮาร์ดแวร์ HW3 ไม่สามารถแยกฉากได้ แต่ในการทดสอบนั้นเมื่อรถเคลื่อนที่ใกล้ฉากมาก FSD ก็สามารถตรวจจับเป็นฉากได้ ขณะที่ Cybertruck ซึ่งมีฮาร์ดแวร์และซอฟต์แวร์ FSD รุ่นใหม่ล่าสุด สามารถแยกฉากออกได้และรถหยุดทันที</p>\n<p>เรื่องนี้จึงบอกได้ว่า Tesla บนโหมด FSD ที่ทำงานร่วมกับ AI4 บน HW4 รุ่นล่าสุด และซอฟต์แวร์เวอร์ชัน 13 มีความสามารถแยกถนนจริงกับฉากปลอมได้ ส่วนกรณี Model Y นั้น อาจต้องทดสอบอีกครั้งถ้าได้อัปเดตซอฟต์แวร์เป็นเวอร์ชัน 13 เช่นกัน แต่ทั้งนี้ HW3 อาจเป็นข้อจำกัดสำคัญที่<a href=\"https://www.blognone.com/node/142821\">แม้แต่ Elon Musk เองก็เคยบอก</a>ก่อนหน้านี้</p>\n<p>ชมคลิปทดสอบได้ท้ายข่าว</p>\n<p>ที่มา: <a href=\"https://www.notateslaapp.com/news/2609/new-wile-e-coyote-wall-video-puts-teslas-fsd-v13-to-the-test\">Not a Tesla App</a></p>\n<p><img alt=\"No Description\" src=\"https://www.blognone.com/sites/default/files/externals/7a1fa1b4297b51faae908c9b547373ce.jpeg\" /></p>\n</div></div></div><div><div>Topics: </div><div><div><a href=\"/topics/tesla\">Tesla</a></div><div><a href=\"/topics/self-driving-car\">Self-Driving Car</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e41aba72dbf7832fa0d8cf6b9632fe3c4680e50ba95c57f937bbfd0b83562533","category":"Thai"}
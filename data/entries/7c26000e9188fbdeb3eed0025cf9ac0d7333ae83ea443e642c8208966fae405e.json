{"title":"CrowdStrike อธิบายสาเหตุของปัญหา เกิดจากไฟล์คอนฟิกที่อัพเดตมี logic โปรแกรมผิด","link":"https://www.blognone.com/node/140993","date":1721455507000,"content":"<div><div><div><p>CrowdStrike อธิบายสาเหตุของ<a href=\"https://www.blognone.com/node/140974\">ปัญหาอัพเดตแล้วทำระบบวินโดวส์ล่มทั่วโลกเมื่อวานนี้</a></p>\n<p>ปัญหานี้เกิดกับ Falcon Sensor ซึ่งเป็นผลิตภัณฑ์หลักของบริษัท CrowdStrike ตัวมันเองทำหน้าที่เป็น agent คอยเฝ้าระวังความปลอดภัยตลอดการทำงานของเครื่อง (Falcon เป็น agent ตัวเดียวรับจบทั้งช่องโหว่ ไวรัส มัลแวร์ ฯลฯ) โดย Falcon จะถูกควบคุมโดยไฟล์คอนฟิกที่เรียกว่า Channel Files ที่คอยอัพเดตตามมัลแวร์ตัวใหม่ๆ และมีอัพเดตอัตโนมัติวันละหลายครั้ง</p>\n<p>ปัญหาที่เกิดขึ้นมาจากไฟล์คอนฟิกเวอร์ชัน 291 (ชื่อไฟล์ขึ้นต้นด้วย “C-00000291-” นามสกุล .sys) ที่ตั้งใจอัพเดตเพื่อรับมือการทำงานของมัลแวร์ตัวใหม่ เกิดมี logic ที่ผิดพลาด และส่งผลกระทบให้ระบบสื่อสารภายใน (<a href=\"https://learn.microsoft.com/en-us/windows/win32/ipc/named-pipes\">named pipe</a>) ของ Windows ล่มตามไปด้วย เกิดปัญหาจอฟ้าแบบที่เราเจอกัน (และเป็นเหตุผลว่าทำไมวิธีแก้ชั่วคราวหรือ workaround คือการบูตเข้า safe mode ไปลบไฟล์นี้ออก)</p>\n<p>ตัวไฟล์คอนฟิกเวอร์ชัน 291 ถูกอัพเดตไปยังเครื่องที่เป็นแมคและลินุกซ์ด้วยเช่นกัน แต่เนื่องจากสถาปัตยกรรมคนละแบบจึงไม่ได้รับผลกระทบ</p>\n<p>หลังเกิดปัญหา CrowdStrike ได้ออกอัพเดตไฟล์คอนฟิก 291 ใหม่ โดยตัดส่วน logic ที่มีปัญหาออกแล้ว ส่วนเหตุผลว่าทำไมบริษัทถึงปล่อยให้ไฟล์ที่มี logic ผิดพลาดออกมาได้ ยังอยู่ระหว่างการสอบสวนต่อไป</p>\n<p>ที่มา - <a href=\"https://www.crowdstrike.com/blog/technical-details-on-todays-outage/\">CrowdStrike</a></p>\n<p><img alt=\"No Description\" src=\"https://www.blognone.com/sites/default/files/externals/dab34416e93edce6cde92c4d7e501c7c.png\" /></p>\n</div></div></div><div><div>Topics: </div><div><div><a href=\"/topics/crowdstrike\">CrowdStrike</a></div><div><a href=\"/topics/bug\">Bug</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7c26000e9188fbdeb3eed0025cf9ac0d7333ae83ea443e642c8208966fae405e","category":"Thai"}
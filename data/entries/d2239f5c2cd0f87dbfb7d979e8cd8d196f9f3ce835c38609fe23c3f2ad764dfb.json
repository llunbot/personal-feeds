{"title":"สแตนฟอร์ดเปิดตัวดัชนีวัดความโปร่งใสโมเดล AI อันดับหนึ่งคือ Llama 2 แต่คะแนนแค่ 54/100","link":"https://www.blognone.com/node/136301","date":1697682256000,"content":"<div><div><div><p>ศูนย์วิจัยโมเดล AI ของมหาวิทยาลัยสแตนฟอร์ด (Center for Research on Foundation Models หรือ CRFM) ร่วมกับหน่วยงานวิจัยของ  MIT Media Lab และ Princeton เปิดตัวดัชนีความโปร่งใสของโมเดล AI ที่เรียกว่า <strong>Foundation Model Transparency Index</strong></p>\n<p><a href=\"https://crfm.stanford.edu/fmti/\">ดัชนี Foundation Model Transparency Index</a> ให้คะแนนโมเดล AI ขนาดใหญ่ของบริษัทต่างๆ ในเรื่องความโปร่งใสของกระบวนการสร้างโมเดล เริ่มตั้งแต่ข้อมูลที่ใช้เทรน การจ้างแรงงานเพื่อแปะป้ายให้ข้อมูลที่เทรน ความโปร่งใสของตัวโมเดล ความเสี่ยงในการใช้งาน มาตรการความปลอดภัย ฯลฯ รวม 13 หมวด</p>\n<p>ผลออกมาว่าโมเดล Llama 2 ของ Meta ได้คะแนนอันดับหนึ่ง 54/100 จากปัจจัยการเป็นโมเดลโอเพนซอร์ส ส่วน GPT-4 ของ OpenAI อยู่อันดับสามที่คะแนน 47/100 โดยทำคะแนนหมวดความสามารถ (capabilities) ได้สูงสุด</p>\n<p><img alt=\"No Description\" src=\"https://www.blognone.com/sites/default/files/externals/da0d53d3507f4a20348126943e130919.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/b3519e351dbddf9b06d749e74cfa526f.png\" /></p>\n<p>โมเดลที่เป็นโอเพนซอร์สล้วนทำคะแนนได้ค่อนข้างดี เพราะมีคะแนนความโปร่งใสของตัวโมเดลสูง โดย Llama 2 อยู่อันดับหนึ่ง, BLOOMZ ของ Hugging Face อันดับสอง และ Stable Diffusion 2 อยู่อันดับสี่</p>\n<p><img alt=\"No Description\" src=\"https://www.blognone.com/sites/default/files/externals/cf40faae70bff1dc6a66121d16ff9d60.png\" /></p>\n<p>คณะผู้วิจัยบอกว่าความโปร่งใสของโมเดลเป็นเรื่องสำคัญมากขึ้นเรื่อยๆ เพราะบริษัทต่างๆ เริ่มปกปิดข้อมูลโมเดลของตัวเอง ตัวอย่างสำคัญคือ OpenAI แม้มีคำว่า Open อยู่ในชื่อแต่ก็ไม่ Open จริงๆ และ GPT-4 เปิดเผยข้อมูลต่อสาธารณะน้อยกว่าโมเดลรุ่นก่อนๆ มาก</p>\n<p>การมีดัชนีกลางวัดค่าความโปร่งใส ย่อมช่วยให้ลูกค้าหรือผู้ที่นำโมเดลเหล่านี้ไปใช้งานมีความมั่นใจในตัวโมเดลมากขึ้น แม้โมเดลที่ได้คะแนนสูงสุดยังได้เพียง 54 เต็ม 100 เท่านั้น แปลว่าในโลก AI ยังมีสิ่งที่ปรับปรุงเพื่อยกระดับความโปร่งใสได้เพิ่มอีกมาก ตัวดัชนีเองเปิดเผยเปเปอร์เบื้องหลังความยาว 100 หน้าและข้อมูลทั้งหมดที่ใช้งานด้วย</p>\n<p>ที่มา - <a href=\"https://hai.stanford.edu/news/introducing-foundation-model-transparency-index\">Stanford</a></p>\n</div></div></div><div><div>Topics: </div><div><div><a href=\"/topics/stanford\">Stanford</a></div><div><a href=\"/topics/research\">Research</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/llm\">LLM</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d2239f5c2cd0f87dbfb7d979e8cd8d196f9f3ce835c38609fe23c3f2ad764dfb","category":"Thai"}
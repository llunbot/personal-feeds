{"title":"ศาลสหรัฐตัดสิน Google มีพฤติกรรมผูกขาดในธุรกิจเทคโนโลยีโฆษณาออนไลน์ - Google เตรียมอุทธรณ์","link":"https://www.blognone.com/node/145917","date":1744935092000,"content":"<div><div><div><p>ผู้พิพากษา Leonie Brinkema แห่งศาลแขวงสหรัฐในเขตตะวันออกของรัฐเวอร์จิเนีย ออกคำตัดสินคดีที่กระทรวงยุติธรรมสหรัฐ <a href=\"https://www.blognone.com/node/132372\">ฟ้องกูเกิลข้อหาผูกขาดตลาดโฆษณาดิจิทัล</a> โดยบอกว่ากูเกิลมีพฤติกรรมผูกขาดในธุรกิจ Ad Exchange และ Ad Server ซึ่งสร้างผลกระทบต่อผู้ลงโฆษณาและลูกค้า ผ่านเครื่องมือของกูเกิลหลายตัวที่มีระบบเชื่อมต่อกันเช่น Google Ad Manager</p>\n<p>อย่างไรก็ตามประเด็นที่กระทรวงยุติธรรมสหรัฐยื่นฟ้องนั้นไม่ได้ชนะทั้งหมด โดยผู้พิพากษาบอกว่ากูเกิลยังไม่เข้าข่ายผูกขาดในตลาดการแสดงผลโฆษณาตามเว็บไซต์ (Display Ad)</p>\n<p>Lee-Anne Mulholland รองประธานกูเกิลออก<a href=\"https://x.com/newsfromgoogle/status/1912892999047971152\">แถลงการณ์ไม่เห็นด้วย</a>กับคำตัดสินนี้ โดยบริษัทจะยื่นอุทธรณ์ในหัวข้อที่แพ้คดีต่อไป</p>\n<p>ข้อเสนอของกระทรวงยุติธรรมสหรัฐในประเด็นผูกขาดนี้ คือต้องการให้กูเกิลขายธุรกิจโฆษณาแยกเป็นบริษัทใหม่ ซึ่งจะเข้าสู่ขั้นตอนการพิจารณาต่อไป ทั้งนี้ส่วนธุรกิจเทคโนโลยีโฆษณาดังกล่าวมีรายได้คิดเป็น 10% ของรายได้ทั้งหมดของกูเกิลในปีที่ผ่านมา</p>\n<p>คำตัดสินของศาลนี้เป็นการแพ้ในคดีผูกขาดธุรกิจครั้งที่สองของกูเกิลในรอบปี โดยก่อนหน้านี้กูเกิลถูกตัดสินว่า<a href=\"https://www.blognone.com/node/141254\">ผูกขาดในธุรกิจแสดงโฆษณาในผลการค้นหา (Search Ad) เมื่อสิงหาคมปีที่แล้ว</a></p>\n<p>ที่มา: <a href=\"https://www.wsj.com/business/media/judge-rules-google-operates-illegal-ad-monopoly-1d955ed4\">The Wall Street Journal</a></p>\n<p><img src=\"https://www.blognone.com/sites/default/files/externals/fdd711209151663d6ed51a23475fe45b.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/doj\">DoJ</a></div><div><a href=\"/topics/google\">Google</a></div><div><a href=\"/topics/advertising\">Advertising</a></div><div><a href=\"/topics/antitrust\">Antitrust</a></div><div><a href=\"/topics/lawsuits\">Lawsuits</a></div><div><a href=\"/topics/department-justice\">Department of Justice</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8360882cae8433d740c8fe6e364631a1fa32ccfd69bd5520403ffc1e98163732","category":"Thai"}
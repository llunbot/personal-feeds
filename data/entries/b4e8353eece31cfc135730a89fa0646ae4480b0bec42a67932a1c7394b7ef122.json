{"title":"รวมรีวิว Elden Ring: Shadow of the Erdtree ได้ 95/100 หรือส่วมเสริมจะได้เข้าชิง Game of the Year ?","link":"https://www.blognone.com/node/140486","date":1718785100000,"content":"<div><div><div><p>คะแนนรีวิวจากฝั่งสำนักข่าวเกมของ Elden Ring: Shadow of the Erdtree ออกมาแล้วได้ <strong>95/100</strong> คะแนนจาก Metacritic และ <strong>94/100</strong> คะแนนจาก Opencritic ใกล้กับเกมต้นฉบับที่ทำได้ 96/100 คะแนน สื่อส่วนใหญ่บอกว่าส่วนเสริมนี้เป็นการอัปเกรดที่คุ้มค่าสำหรับตัวเกมเดิมที่น่าจดจำอยู่แล้ว การออกแบบแผนที่แม้มีข้อจำกัด แต่กลับสร้างโลกที่มีมิติซ้อนทับกันได้อย่างยอดเยี่ยม แต่ตัวเกมไม่ได้ยกระดับไปเหนือกว่าเดิมอย่างชัดเจน มีตัวอย่างบทวิจารณ์จากสื่อต่าง ๆ ดังนี้</p>\n<p><img alt=\"No Description\" src=\"https://www.blognone.com/sites/default/files/externals/65ee25b8521d9cb99125d9fa8b2867c8.jpeg\" /></p>\n<p><strong><a href=\"https://www.gameblog.fr/jeu-video/jeux/tests/test-elden-ring-dlc-ombre-de-larbre-monde-575759\">Gameblog.fr</a> 10/10</strong> : เป็น DLC ที่ยอดเยี่ยมราวกับเป็นเกมฟอร์มยักษ์ที่แยกออกมาจากตัวเกมหลัก ไม่เพียงแค่เปิดพื้นที่ผืนดินใหม่ขนาดมหึมาให้สำรวจ แต่ยังมีสกิลและอุปกรณ์ใหม่ ๆ มหาศาล แถมยังมีลูกเล่นการเล่นใหม่ ๆ เพิ่มเติมจากระบบเดิม การต่อสู้กับบอสกลุ่มใหม่ยิ่งใหญ่และน่าจดจำ ด้านงานศิลป์นั้นงดงามวิจิตรตระการตาและดนตรีประกอบที่ยอดเยี่ยม มีข้อติอยู่บ้าง เช่น ประสิทธิภาพบนเครื่อง Console ยังไม่สมบูรณ์ และดันเจี้ยนรองบางอันกับศัตรช่วงแรกค่อนข้างซ้ำซาก</p>\n<p><strong><a href=\"https://www.vg247.com/elden-ring-shadow-of-the-erdtree-review\">VG247</a> 5/5</strong> : แม้ว่าช่วงเริ่มต้นของ Shadow of the Erdtree จะดูเหมือนเป็นการย้อนกลับสถานะตัวละคร แต่เนื้อหาเสริมทั้งหมดนี้ FromSoftware ดึงศักยภาพด้านความคิดสร้างสรรค์ทั้งหมดของพวกเขามาใช้ ไม่ว่าจะเป็นไอเดียที่เคยใช้มานานแล้วหรือไอเดียใหม่ที่อาจจะถูกนำไปต่อยอดในอนาคต เนื้อเรื่องเชิงลึกใน Shadow Realm ที่รวมถึงเนื้อเรื่องของอาวุธ, คาถา และไอเท็มใหม่ ๆ ยิ่งช่วยให้ประสบการณ์ใน Land of Between นั้นยอดเยี่ยมขึ้นไปอีกเป็นการอัปเกรดที่คุ้มค่าสำหรับสิ่งที่เป็นการผจญภัยอันน่าจดจำอยู่แล้ว</p>\n<p><img alt=\"No Description\" src=\"https://www.blognone.com/sites/default/files/externals/99ed0946dd0f5834543b601450788be7.jpeg\" /></p>\n<p><strong><a href=\"https://www.gameinformer.com/review/elden-ring-shadow-of-the-erdtree/an-emphatic-exclamation-point\">Game Informer</a> 9.75/10</strong> : มันคือส่วนขยายของ Elden Ring ที่ทำให้เกมยอดเยี่ยมขึ้น ไม่ว่าจะเป็นความรู้สึกค้นพบอันน่าทึ่ง, การออกแบบดันเจี้ยนสุดวิเศษ, ระบบต่อสู้ที่ท้าทายและสนุกสนาน, รวมถึงเรื่องราวและตัวละครที่น่าสนใจล้วนมีอยู่ในภาคเสริมนี้ From Software ไม่ได้ทำอะไรพลาดจนทำให้ Elden Ring แย่ลง แต่ก็ไม่ได้ยกระดับเกมไปเหนือกว่าเดิมอย่างชัดเจน ส่วนเสริมนี้ยังคงรักษาคุณภาพระดับสูงของเกมเอาไว้ แม้จะสูญเสียความมหัศจรรย์ไปบ้างเพราะเป็นของที่คุ้นเคยกับเกมต้นฉบับแล้ว แต่ถึงอย่างนั้น Shadow of the Erdtree ก็เป็นการปิดฉากที่ทรงพลัง ยิ่งตอกย้ำให้เห็นว่านี่คือหนึ่งในสุดยอดเกมผจญภัยที่เคยสร้างมา</p>\n<p><strong><a href=\"https://atomix.vg/review-elden-ring-shadow-of-the-erdtree/\">Atomix</a> 9.5/10</strong> : ดาวเด่นของภาคเสริมนี้คงหนีไม่พ้น Shadow Realm แม้การออกแบบแผนที่แห่งนี้แม้มีข้อจำกัด แต่กลับสร้างโลกที่มีมิติซ้อนทับกันได้อย่างยอดเยี่ยมยกระดับการสำรวจไปอีกขั้น การเดินทางไปทั่วโลกเปิดกว้างนั้นน่าพึงพอใจอย่างมากมีตัวเลือกมากมาย แต่ในขณะเดียวกันก็สร้างประสบการณ์ที่เทียบเท่ากับ The Legend of Zelda: Tears of the Kingdom ในปีที่แล้ว Shadow of the Erdtree คือภาคเสริมที่ห้ามพลาดและเป็นหนึ่งในตัวเต็งสำหรับเกมภาคเสริมยอดเยี่ยมแห่งปี</p>\n<p><img alt=\"No Description\" src=\"https://www.blognone.com/sites/default/files/externals/ad3058d7940e22d1f449796775b73b7a.jpeg\" /></p>\n<p><strong><a href=\"https://www.jeuxvideo.com/test/1895732/shadow-of-the-erdtree-est-plus-que-le-dlc-d-elden-ring-c-est-un-jeu-video-exceptionnel-a-part-entiere-tout-simplement.htm\">Jeuxvideo</a> 18/20</strong> : Shadow of the ErdTree ไม่ต่างอะไรกับเกมตัวเต็มอีกเกมเลย มันมีทุกอย่างครบครันเหมือนกับเกมต้นฉบับ แม้มีบางจุดที่ยังไม่สมบูรณ์แบบ และเนื้อเรื่องน่าจะได้รับการปูพื้นฐานมากกว่านี้ เช่นเดียวกับแผนที่ที่ควรอ่านง่ายกว่าเดิม แต่ข้อติเหล่านี้จางหายไปหมดเมื่อเจอกับการออแบบด่านยอดเยี่ยม, การเดินทางที่กระตุ้นความอยากรู้อยากเห็นอยู่เสมอ และมีฉากต่อสู้ที่ยิ่งใหญ่ Shadow of the ErdTree  เป็นมากกว่าแค่เนื้อหาเสริมของ Elden Ring แต่มันคือการผจญภัยอันยอดเยี่ยมในแบบของตัวเอง</p>\n<p><strong><a href=\"https://gamingtrend.com/feature/reviews/elden-ring-shadow-of-the-erdtree-review-this-time-for-miquella/\">GamingTrend</a> 85/100</strong> : ดีใจปนเสียใจเหมือนกันที่ Shadow of the Erdtree เป็นเนื้อหาเสริมตัวแรกและตัวสุดท้ายของ Elden Ring มันเป็นประสบการณ์ที่ออกแบบมาอย่างยอดเยี่ยมขยายเนื้อหาจากเกมหลัก แต่อีกด้านมันกลับทำให้เราอยากได้อะไรที่มากกว่านี้ โดยเฉพาะกับบอสใหญ่ตอนจบที่ค่อนข้างน่าผิดหวัง  ถึงอย่างนั้นถ้ายังอยากเล่น Elden Ring ต่อเนื้อหาเสริมนี้ก็ยังคุ้มค่า</p>\n<p><img alt=\"No Description\" src=\"https://www.blognone.com/sites/default/files/externals/f5f6d9a4abb09d8bbdd93a6eaf0a1464.jpeg\" /></p>\n<p>Elden Ring: Shadow of the Erdtree เตรียมเปิดให้เล่นในวันที่ 21 มิถุนายนนี้ ส่วนเสริมนี้ต้องมีตัวเกมหลักของ Elden Ring และต้องปราบบอส Mohg, Lord of Blood ของเกมหลักก่อนถึงจะเข้าเล่น Shadow of the Erdtree ได้ส่วนเสริมดังกล่าวขายในราคาเริ่มต้นที่ 1,191 บาท บน PS5, Xbox Series X/S และ PC</p>\n<p>ที่มา - <a href=\"https://www.metacritic.com/game/elden-ring-shadow-of-the-erdtree/\">Metacritic</a> และ <a href=\"https://opencritic.com/game/16525/elden-ring-shadow-of-the-erdtree\">Opencritic</a></p>\n</div></div></div><div><div>Topics: </div><div><div><a href=\"/topics/elden-ring\">Elden Ring</a></div><div><a href=\"/topics/from-software\">FromSoftware</a></div><div><a href=\"/topics/bandai-namco\">Bandai Namco</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b4e8353eece31cfc135730a89fa0646ae4480b0bec42a67932a1c7394b7ef122","category":"Thai"}
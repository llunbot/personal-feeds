{"title":"เกมเมอร์จากซาอุดีอาระเบียทำสถิติ ต่อเกมคอนโซลเข้าทีวีเครื่องเดียวมากที่สุดในโลก 444 เครื่อง","link":"https://www.blognone.com/node/141444","date":1723729472000,"content":"<div><div><div><p>คนที่มีเครื่องเกมคอนโซลและอุปกรณ์ต่อทีวีอื่นจำนวนหลายชิ้น อาจเคยประสบปัญหาในการสลับอุปกรณ์ต่อเข้ากับจอทีวีเพราะมีพอร์ต HDMI อยู่จำกัด แต่เกมเมอร์ชื่อ Ibrahim Al-Nasser จากซาอุดีอาระเบียไม่มีปัญหาเรื่องนี้ แถมต่ออุปกรณ์ได้จำนวนมากด้วย</p>\n<p>Guinness World Record ได้รับรองสถิติให้กับ Ibrahim ว่าเป็นคนที่มีเครื่องเกมคอนโซลต่อเข้ากับทีวีเครื่องเดียว เป็นจำนวนมากที่สุดในโลกถึง 444 เครื่อง ซึ่งเบื้องหลังที่ทำได้แบบนี้ก็คือ RCA Switcher มากกว่า 30 ตัว, HDMI Switcher มากกว่า 12 ตัว ตลอดจนอุปกรณ์ช่วยแปลงสัญญาณอื่นสำหรับคอนโซลรุ่นเก่า เวลาจะเลือกเครื่องเกมที่เล่นเขาต้องดูชีท Excel ที่ทำไว้ว่าต้องเปิดสลับ Switcher ใดบ้าง</p>\n<p>เกมคอนโซลในคอลเลกชันของ Ibrahim มีตั้งแต่ Magnavox Odyssey ที่ได้ชื่อว่าเป็นเกมคอนโซลในบ้านตัวแรก ไปจนถึง <a href=\"https://www.blognone.com/node/136171\">PlayStation 5 Slim</a> ที่ออกมาปีที่แล้ว นอกจากนี้ยังมีเกมสติ๊ก HDMI และเกมบน Android ด้วย</p>\n<p>แรงจูงใจที่ทำให้ Ibrahim สร้างชุดต่อเกมคอนโซลนี้เริ่มจากเขาซื้อเกมคอนโซลมาจำนวนมากกองอยู่เป็นตั้ง เวลาจะเล่นแต่ละครั้งต้องมายกถอดเข้าเสียบสาย ผลคือบางเครื่องก็เลยแทบไม่ได้แตะ จึงเริ่มซื้อ Switcher และตัวแปลงสัญญาณเพื่อให้สะดวกเวลาเปลี่ยนเครื่อง พอทำต่อกันไปมาก ๆ ก็เลยเกิดไอเดียไปหาเกมคอนโซลทุกรุ่นมาต่อเข้าทีวีเครื่องเดียว พร้อมกับจัดเก็บสายไว้ไม่ให้รุงรัง เขาพบว่าสิ่งที่ทำอยู่สวยงามไม่เหมือนใครแน่ จึงติดต่อให้ Guinness World Record มาบันทึกสถิติเสียเลย</p>\n<p>สุดท้ายเมื่อถามว่าเกมคอนโซลใดคือเครื่องโปรด เขาตอบว่า Sega Mega Drive</p>\n<p>ที่มา: <a href=\"https://www.guinnessworldrecords.com/news/2024/8/gaming-is-serious-business-for-man-with-444-consoles-hooked-up-to-one-tv\">Guinness World Record</a></p>\n<p><img src=\"https://www.guinnessworldrecords.com/news/2024/8/images/gaming-consoles-close-up.jpg\" /></p>\n</div></div></div><div><div>Topics: </div><div><div><a href=\"/topics/games\">Games</a></div><div><a href=\"/topics/guinness-world-record\">Guinness World Record</a></div><div><a href=\"/topics/mega-drive\">Mega Drive</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a0d00515a8ba16b0ed546d0008769e479452aa5b30ffcb265408b59e5ddf1e79","category":"Thai"}
{"title":"รองเลขาฯ ความมั่นคงไซเบอร์แห่งชาติ ระบุข้อมูลผู้ป่วยหลุดไม่เกิน 10,000 ราย จากโรงพยาบาลเดียว ไม่มีเลขบัตรประชาชน","link":"https://www.blognone.com/node/124619","date":1630994335000,"content":"<div><div><div><p>นาวาเอก อมร ชมเชย รองเลขาธิการคณะกรรมการการรักษาความมั่นคงปลอดภัยไซเบอร์แห่งชาติ ให้สัมภาษณ์ในรายการ เจาะลึกทั่วไทย Inside Thailand ประจำวันที่ 7 กันยายน พ.ศ. 2564 ประเด็น<a href=\"https://www.blognone.com/node/124609\">ข้อมูลผู้ป่วยหลุด</a></p>\n<p>นาวาเอกอมร ระบุว่าข้อมูลมาจากโรงพยาบาลของรัฐแห่งเดียว และขอยังไม่เปิดเผยชื่อโรงพยาบาล โดยเป็นระบบบริหารจัดการข้อมูลภายใน โรงพยาบาลยืนยันว่าฐานข้อมูลมีขนาด 3.7GB จริง เป็นข้อมูลที่ใช้เพื่อป้องกันการสับสนในการจัดการแพทย์และการรักษา</p>\n<p><img src=\"https://www.blognone.com/sites/default/files/externals/42b842f2a2d3a3c15c0a5aec561aac20.jpg\" /><em>ภาพจาก <a href=\"https://www.pexels.com/photo/coffee-writing-computer-blogging-34600/\">pexels</a></em></p>\n<p>นาวาเอกอมร ขยายความต่อว่าตัวเลข 16 ล้าน เป็นตัวเลขของตารางข้อมูล 16 ล้านเรคคอร์ด (16 ล้านช่อง) ไม่ใช่ 16 ล้านคน ส่วนข้อมูลที่เกี่ยวข้องกับคนไข้ มีจริง “ประมาณ 10,000 เรคคอร์ด” หรือ “เบื้องต้นน่าจะไม่เกิน 10,000 คน” มีข้อมูลชื่อคนไข้ หมายเลขคนไข้ แพทย์ประจำตัว ไม่มีหมายเลขบัตรประชาชน และระบุแค่ว่าอยู่ในวอร์ดไหน</p>\n<p>สำหรับสถานการณ์ข้อมูลปัจจุบัน นาวาเอกอมร ระบุว่าเบื้องต้นโรงพยาบลได้เอาระบบที่เป็นปัญหาออกจากการใช้งานแล้ว หน่วยงานมีการตรวจสอบและพูดคุยกับทางทีมไอทีของโรงพยาบาลแล้ว และไม่มีการเรียกค่าไถ่กับโรงพยาบาล</p>\n<p>ที่มา - <a href=\"https://www.youtube.com/watch?v=gAvdDjKju9M\">LIVE เจาะลึกทั่วไทย Inside Thailand 07 ก.ย. 64 (เริ่มนาทีที่ 39:00)</a></p>\n</div></div></div><div><div>Topics: </div><div><div><a href=\"/topics/security\">Security</a></div><div><a href=\"/topics/thailand\">Thailand</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"18706c7969d80ad633198a531856415e1f5c2a0914386f63d4768534fdef176d","category":"Thai"}
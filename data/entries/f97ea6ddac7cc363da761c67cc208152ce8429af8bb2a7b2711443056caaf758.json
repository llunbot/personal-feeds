{"title":"Google ประกาศเตรียมลบบัญชีและข้อมูลทั้งหมด ของบัญชีที่ไม่มีความเคลื่อนไหวเกิน 2 ปี","link":"https://www.blognone.com/node/133862","date":1684284814000,"content":"<div><div><div><p>กูเกิลประกาศอัพเดตข้อกำหนดการใช้งาน สำหรับบัญชีที่ไม่มีความเคลื่อนไหวในการใช้งานมากกว่า 2 ปี มีผลกับทุกผลิตภัณฑ์ตั้งแต่ธันวาคม 2023 โดยบัญชีและเนื้อหาที่สร้างจากบัญชีเหล่านี้<strong>อาจ</strong>ถูกลบออก รวมทั้งอีเมลใน Gmail เอกสารใน Docs, Drive, Meet, Calendar ตลอดจนวิดีโอ YouTube และรูปใน Google Photos</p>\n<p>ลักษณะบัญชีที่เข้าข่ายนั้น กูเกิลระบุว่าไม่มีความเคลื่อนไหวในการใช้งานเลย หรือไม่มีการล็อกอินเลยเป็นเวลาอย่างน้อย 2 ปี กูเกิลให้เหตุผลว่าบัญชีที่ไม่มีการใช้งาน มีความเสี่ยงถูกโจมตียึดบัญชี และพบว่าบัญชีกลุ่มนี้ส่วนใหญ่ไม่เปิด 2-Factor น้อยกว่าบัญชีที่มีการใช้งานปกติอย่างน้อย 10 เท่า</p>\n<p>กูเกิลบอกว่าการเริ่มลบบัญชี จะเริ่มจากการส่งแจ้งเตือนต่อเนื่องเป็นเวลาหลายเดือน ทั้งผ่านอีเมลหลักและอีเมลสำรองที่ระบุไว้ กลุ่มแรกคือบัญชีที่สร้างขึ้นและไม่มีการใช้งานต่อเลย โดยจะเริ่มกระบวนนี้อย่างค่อยเป็นค่อยไป และระมัดระวัง มีผลเฉพาะบัญชีกูเกิลทั่วไปเท่านั้น ไม่มีผลกับลูกค้าองค์กรและสถาบันการศึกษา</p>\n<p>สำหรับการทำให้บัญชีมีความเคลื่อนไหวจะได้ไม่ถูกลบ กูเกิลแนะนำแบบตรงไปตรงมา นั่นคือให้ล็อกอินเข้าบัญชีอย่างน้อยหนึ่งครั้งทุก 2 ปี ส่วนกิจกรรมนั้นทำได้ตั้งแต่ อ่าน-ส่งอีเมล, ใช้ Google Drive, ดู YouTube เป็นต้น</p>\n<p>ประกาศนี้เป็นการขยายผลต่อจาก<a href=\"https://www.blognone.com/node/119551\">ประกาศของกูเกิลเมื่อ 2 ปีที่แล้ว</a> ที่บอกว่าจะเริ่มลบข้อมูลเนื้อหาจากบัญชีไม่มีความเคลื่อนไหว 2 ปี แต่ยังไม่ถึงกับลบบัญชีใช้งาน</p>\n<p>ที่มา: <a href=\"https://9to5google.com/2023/05/16/google-account-delete/\">9to5Google</a></p>\n<p><img alt=\"No Description\" src=\"https://www.blognone.com/sites/default/files/externals/6e554fa84199a90c2d5d047c4dbcc509.png\" /></p>\n</div></div></div><div><div>Topics: </div><div><div><a href=\"/topics/google\">Google</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f97ea6ddac7cc363da761c67cc208152ce8429af8bb2a7b2711443056caaf758","category":"Thai"}
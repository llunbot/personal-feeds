{"title":"ไมโครซอฟท์ประกาศแผนใช้ New Outlook แทนแอพ Mail & Calendar เริ่มปี 2024","link":"https://www.blognone.com/node/134395","date":1686965498000,"content":"<div><div><div><p>ไมโครซอฟท์ประกาศข่าวการแทนที่แอพ Mail and Calendar ที่แถมมากับ Windows 11 ด้วย <a href=\"https://www.blognone.com/node/128537\">แอพ Outlook for Windows ตัวใหม่</a> เริ่มมีผลในปี 2024</p>\n<p>แอพ Mail and Calendar หรือชื่อเดิมคือ Windows Mail (ย้อนไปไกลกว่านั้นคือ Outlook Express) เวอร์ชันปัจจุบันเขียนด้วย UWP ที่เริ่มใช้ใน Windows 8 จากนั้นสืบทอดต่อมายังยุค Windows 10 และ 11 ที่ผ่านมาถูกวิจารณ์ในแง่ฟีเจอร์ที่จำกัดกว่าอีเมลไคลเอนต์ตัวอื่นๆ ของไมโครซอฟท์ โดยเฉพาะเทียบกับ Outlook (win32) ที่ต้องเสียเงินค่าไลเซนส์</p>\n<p>แนวทางของไมโครซอฟท์คือสร้างอีเมลไคลเอนต์ตัวที่สาม (!!!) คือ New Outlook ที่ให้ใช้ฟรี แต่มันไม่ได้ถูกสร้างด้วย win32 หรือ UWP เพราะข้างหลังเป็นเทคโนโลยีเว็บแบบเดียวกับ Outlook.com เพื่อประหยัดแรงไม่ต้องเขียนใหม่หลายเวอร์ชัน ใน<a href=\"https://insider.microsoft365.com/en-us/blog/starting-to-support-third-party-accounts-in-new-outlook-for-windows-preview\">อัพเดตรอบเดือนเมษายน 2023</a> รองรับการใช้งานบัญชี Gmail และ Google Calendar เรียบร้อยแล้ว</p>\n<p><img alt=\"No Description\" src=\"https://www.blognone.com/sites/default/files/externals/3110868bab126918fc78109327b10e29.jpg\" /></p>\n<p>New Outlook เริ่มทดสอบมาตั้งแต่กลางปี 2022 และตอนนี้ไมโครซอฟท์น่าจะมั่นใจแล้ว จึงประกาศแผนการเปลี่ยนผ่านดังนี้</p>\n<ul>\n<li>พีซีใหม่ที่ใช้ Windows 11 จะเริ่มผนวกแอพ New Outlook มาให้แทน เริ่มปี 2024 เป็นต้นไป</li>\n<li>ถ้าอยากใช้ Mail and Calendar ยังสามารถดาวน์โหลดได้จาก <a href=\"https://apps.microsoft.com/store/detail/mail-and-calendar/9WZDNCRFHVQM\">Microsoft Store</a> ได้จนถึงสิ้นปี 2024</li>\n<li>ผู้ใช้ Mail and Calendar หรือ Outlook (win32) สามารถทดลองใช้ New Outlook ได้แล้ววันนี้ โดยกดปุ่ม \"Try the new Outlook\" ที่มุมขวาบน และสามารถเปลี่ยนกลับได้ตลอดเวลา</li>\n</ul>\n<p><img alt=\"No Description\" src=\"https://www.blognone.com/sites/default/files/externals/3b248084ddf89bd884403415233d5bf7.png\" /></p>\n<p><img alt=\"No Description\" src=\"https://www.blognone.com/sites/default/files/externals/8fe20a453a90735b7fee28bf6711be26.jpg\" /></p>\n<p>ที่มา - <a href=\"https://support.microsoft.com/en-us/office/outlook-for-windows-the-future-of-mail-calendar-and-people-on-windows-11-715fc27c-e0f4-4652-9174-47faa751b199\">Microsoft</a>, <a href=\"https://www.neowin.net/news/the-new-outlook-for-windows-will-start-to-replace-the-mail-and-calendar-apps-in-sept-2024/\">Neowin</a></p>\n</div></div></div><div><div>Topics: </div><div><div><a href=\"/topics/outlook\">Outlook</a></div><div><a href=\"/topics/microsoft\">Microsoft</a></div><div><a href=\"/topics/windows-11\">Windows 11</a></div><div><a href=\"/topics/e-mail\">E-mail</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"39965303a1bee34422bd6f2f36db40f6e22f7bf30cc65ff7c0a4828b4cb0c235","category":"Thai"}
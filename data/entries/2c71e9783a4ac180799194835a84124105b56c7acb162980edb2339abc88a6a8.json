{"title":"เปิดตัว Xeon 6 รุ่น P-core (Granite Rapids) เพิ่มจำนวนคอร์สูงสุด 128 คอร์, เพิ่มแบนด์วิดท์แรมและ I/O","link":"https://www.blognone.com/node/142242","date":1727403557000,"content":"<div><div><div><p>อินเทลเปิดตัว Xeon 6 รุ่น P-core ล้วน (Granite Rapids) หลังจากออก<a href=\"https://www.blognone.com/node/140136\">รุ่น E-core ล้วน (Sierra Forest)</a> ไปเมื่อเดือนมิถุนายน</p>\n<p>Xeon 6 รุ่น P-core ล้วนถือเป็นซีพียู Xeon รุ่นมาตรฐานใช้สำหรับเซิร์ฟเวอร์ทั่วไป ในขณะที่รุ่น E-core ล้วนเป็นของใหม่ในเจ็นนี้ เน้นอัดคอร์เยอะๆ ใช้สำหรับเซิร์ฟเวอร์ความหนาแน่นสูง</p>\n<p>ซีพียู Xeon 6 รุ่น P-core มีทั้งหมด 5 รุ่นย่อย เป็นซีรีส์ 6900 โดยจะห้อยรหัส P ต่อท้ายรุ่นเพื่อให้รู้ว่าเป็น P-core โดยซีพียูตัวท็อปสุด Xeon 6980P มีทั้งหมด 128 คอร์ ส่วนรุ่นล่างสุด 6960P มีทั้งหมด 72 คอร์ <a href=\"https://www.blognone.com/node/137239\">เพิ่มสูงขึ้นมากจาก Xeon Gen 5 ที่มี 60 คอร์</a> ซีพียูเกือบทุกรุ่นย่อยมีค่า TDP 500W มีแค่รุ่นเดียวที่มี 400W</p>\n<p>นอกจากการเพิ่มจำนวนคอร์แล้ว จุดเด่นของ Xeon 6 P-core คือรองรับ Multiplexed Rank DIMM (MRDIMM) ทำให้มีแบนด์วิดท์หน่วยความจำเพิ่มสูงขึ้น 30%, รองรับการขยายหน่วยความจำผ่านบัส CXL, เพิ่มจำนวน PCIe 5.0 lane อีก 20% สูงสุดเป็น 192 เลน (กรณีเซิร์ฟเวอร์ซีพียูคู่ ตัวละ 96 เลน) รองรับแบนด์วิดท์ I/O สูงขึ้น</p>\n<p>อินเทลพูดถึงประสิทธิภาพของ Xeon 6 รุ่น P-core แบบกว้างๆ  ว่ามีประสิทธิภาพงานฐานข้อมูลดีขึ้น 2.1 เท่า, งาน HPC ดีขึ้น 2.5 เท่า, งาน AI inference ดีขึ้น 3 เท่า เมื่อเทียบกับ Xeon Gen 5</p>\n<p>ซีพียูตระกูล Xeon P-core ถือเป็นอู่ข้าวอู่น้ำของอินเทลมายาวนาน เพราะขายได้ราคาแพง กำไรสูงกว่าซีพียูตลาดพีซีมาก และการแข่งขันในตลาดเซิร์ฟเวอร์เอง อินเทลก็ยังนำหน้าคู่แข่งอยู่มาก ทั้งฝั่ง AMD Epyc และซีพียูเซิร์ฟเวอร์กลุ่ม Arm ที่เริ่มเห็นเยอะขึ้นในช่วงหลัง การเปิดตัว Xeon 6 P-core รอบนี้น่าจะช่วยยกระดับสถานะการเงินของอินเทลให้คล่องตัวขึ้นอีกพอสมควร</p>\n<p>ที่มา - <a href=\"https://www.intel.com/content/www/us/en/newsroom/news/next-generation-ai-solutions-xeon-6-gaudi-3.html#gs.f87c2d\">Intel</a>, <a href=\"https://download.intel.com/newsroom/2024/data-center/Fact-Sheet-Xeon-6-P-Core.pdf\">Intel (PDF)</a></p>\n<p><img alt=\"No Description\" src=\"https://www.blognone.com/sites/default/files/externals/5dbb442ac9b9fbd4b78478f5fe76646e.jpg\" /></p>\n</div></div></div><div><div>Topics: </div><div><div><a href=\"/topics/xeon\">Xeon</a></div><div><a href=\"/topics/intel\">Intel</a></div><div><a href=\"/topics/cpu\">CPU</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2c71e9783a4ac180799194835a84124105b56c7acb162980edb2339abc88a6a8","category":"Thai"}
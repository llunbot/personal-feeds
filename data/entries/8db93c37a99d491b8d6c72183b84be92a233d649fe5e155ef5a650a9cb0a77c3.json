{"title":"Netflix ยกเลิกรายการถ่ายทอดสด Love Is Blind คาดพบปัญหาทางเทคนิค","link":"https://www.blognone.com/node/133460","date":1681773719000,"content":"<div><div><div><p>เมื่อวานนี้ Netflix กำหนดถ่ายทอดสดรายการ Love Is Blind: The Live Reunion ออกอากาศพร้อมกันทั่วโลก โดยตรงกับเช้าวันจันทร์ที่ 17 เมษายน เวลา 7:00น. ตามเวลาในประเทศไทย อย่างไรก็ตามเมื่อถึงกำหนดเวลา Netflix ก็ประกาศผ่านบัญชี Twitter ว่าเลื่อนเวลาออกอากาศออกไป 15 นาที แต่รายการก็ยังไม่เริ่มต้น จากนั้น 1 ชั่วโมงผ่านไป Netflix จึง<a href=\"https://twitter.com/netflix/status/1647774237896368130\">ประกาศขอโทษผู้ชม และยกเลิกรายการถ่ายทอดสด</a> โดยบันทึกเทปและเผยแพร่อีกครั้ง ตั้งแต่ 2:00น. เมื่อคืนนี้</p>\n<p>Love Is Blind เป็นรายการเรียลลิตี้ จำลองสถานการณ์นำชาย-หญิงจำนวนหนึ่ง มาเรียนรู้และทำความรู้จักเพื่อพัฒนาความสัมพันธ์ โดยมีจุดขายคือต่างฝ่ายจะทำความรู้จักพูดคุยแบบไม่เห็นหน้าตากันมาก่อน โดยตอนที่ออกอากาศสดเป็นรายการแบบรียูเนียน ที่นำผู้ร่วมรายการมาพบปะพูดคุยกันอีกครั้ง และผู้ชมสามารถส่งคำถามระหว่างดำเนินรายการได้</p>\n<p>Netflix ไม่ได้ออกมาชี้แจงถึงสาเหตุที่ยกเลิกรายการ แต่คาดว่าเป็นปัญหาทางเทคนิค เนื่องจากรายการสามารถบันทึกเทปเพื่อเผยแพร่ภายหลังได้</p>\n<p>ที่ผ่านมา Netflix แสดงความสนใจ<a href=\"https://www.blognone.com/node/128490\">พัฒนารายการประเภทถ่ายทอดสด</a>มากขึ้น โดยรายการแรกที่ทดลองทำคือ<a href=\"https://www.blognone.com/node/131445\">เดี่ยวไมโครโฟน Chris Rock: Selective Outrange</a> เมื่อเดือนมีนาคม ซึ่งสามารถถ่ายทอดสดได้ราบรื่น ไม่มีรายงานปัญหา ทั้งนี้ Netflix จะมีรายการถ่ายทอดสดเพิ่มเติมอีกในอนาคต ซึ่งที่<a href=\"https://www.blognone.com/node/132224\">ประกาศไปแล้วล่วงหน้า</a>คืองานประกาศรางวัล Screen Actors Guild Awards ในปี 2024</p>\n<p>ที่มา: <a href=\"https://www.theverge.com/2023/4/16/23685828/netflix-love-is-blind-reunion-live-delay-problems\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/26e1f55d032debd421a1e8c93da84f02.jpg\" /></p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/live-streaming\">Live Streaming</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8db93c37a99d491b8d6c72183b84be92a233d649fe5e155ef5a650a9cb0a77c3","category":"Thai"}
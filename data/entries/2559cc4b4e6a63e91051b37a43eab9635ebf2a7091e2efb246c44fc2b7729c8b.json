{"title":"สหราชอาณาจักรอาจห้าม NVIDIA ซื้อ Arm จากข้อกังวลความมั่นคงและการผูกขาด","link":"https://www.blognone.com/node/124062","date":1628067933000,"content":"<div><div><div><p>NVIDIA เริ่มดำเนินการ<a href=\"https://www.blognone.com/node/118404\">ซื้อ Arm บริษัทชิปสัญชาติอังกฤษเจ้าของสถาปัตยกรรม ARM ต่อจาก Softbank</a> มูลค่า 40 พันล้านดอลลาร์ตั้งแต่เดือนกันยายนปี 2020 และดีลจะเสร็จสิ้นภายในเดือนกันยายนปีนี้</p>\n<p>แต่เมื่อเดือนเมษายนที่ผ่านมา Oliver Dowden รัฐมนตรีว่าการดิจิทัล วัฒนธรรม สื่อ และกีฬา ยื่นเรื่องต่อหน่วยงานกำกับดูแลการแข่งขันทางธุรกิจและการค้า (Competition and Markets Authority) ว่าการซื้อบริษัทครั้งนี้เข้าข่ายมีปัญหาด้านการผูกขาดหรือข้อกังวลด้านความมั่นคงอื่นหรือไม่</p>\n<p>รายงานนี้เสร็จสิ้นเบื้องต้นในช่วงปลายเดือนกรกฎาคมที่ผ่านมา แหล่งข่าวไม่เปิดเผยตัวตนที่เกี่ยวข้องกับวงสนทนานี้ระบุกับ Bloomberg ว่าคณะกรรมการพบข้อกังวลด้านความมั่นคงหลายประการ และเอนเอียงไปด้านที่จะระงับดีลนี้ โดยยังไม่มีการตัดสินใจเด็ดขาด และคงต้องมีการรีวิวต่อไป แต่ก็อาจจะอนุญาตให้ดีลเกิดขึ้นภายใต้เงื่อนไขบางอย่างได้</p>\n<p><img src=\"https://www.blognone.com/sites/default/files/externals/ed53e0387a07f937e181344faabdddb1.jpg\" /></p>\n<p>อุตสาหกรรมเซมิคอนดักเตอร์กลายเป็นประเด็นทางการเมืองอย่างมากในช่วงปีที่ผ่านมา หลังเหตุชิปขาดตลาดกระทบไปหลายอุตสาหกรรม ตัวอย่างหนึ่งคือการที่ TSMC กลายมาเป็นหนึ่งในบริษัทที่สำคัญของไต้หวัน จนได้รับอนุญาตให้เป็นผู้เจรจาซื้อวัคซีน Pfizer จากสหรัฐฯ แทนหน่วยงานรัฐ และปฏิเสธไม่ได้ว่าสหรัฐยังต้องพึ่งพาเทคโนโลยีการผลิตชิปของ TSMC อยู่มาก แม้ประธานาธิบดีโจ ไบเดน จะกำลังพยายาม<a href=\"https://www.blognone.com/node/122144\">อัดฉีดงบการผลิตชิปในประเทศมากขึ้น</a> เพื่อแก้ปัญหาชิปขาดแคลน และลดการพึ่งพาฐานการผลิตและเทคโนโลยีต่างประเทศก็ตาม</p>\n<p>Anand Srinivasan นักวิเคราะห์ของ Bloomberg Intelligence ระบุว่าหากดีลนี้ถูกหน่วยงานรัฐห้ามจริง ความสามารถในการครองตลาดชิปประมวลผลของ NVIDIA อาจลดลง แต่นักลงทุนก็ไม่ได้คาดหวังว่าดีลนี้จะสำเร็จอยู่แล้ว จึงไม่น่าจะกระทบมูลค่าบริษัทมากนัก</p>\n<p>ที่มา - <a href=\"https://www.bloomberg.com/news/articles/2021-08-03/u-k-considers-blocking-nvidia-s-takeover-of-arm-over-security\">Bloomberg</a></p>\n</div></div></div><div><div>Topics: </div><div><div><a href=\"/topics/arm\">Arm</a></div><div><a href=\"/topics/nvidia\">NVIDIA</a></div><div><a href=\"/topics/united-kingdom\">United Kingdom</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2559cc4b4e6a63e91051b37a43eab9635ebf2a7091e2efb246c44fc2b7729c8b","category":"Thai"}
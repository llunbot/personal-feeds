{"title":"Apple โวย Meta ร้องขอเข้าถึงข้อมูลใน iPhone อ้างกฎหมาย DMA ของ EU มากเกินไป","link":"https://www.blognone.com/node/143743","date":1734602573000,"content":"<div><div><div><p>ตามที่ประเทศในกลุ่มสหภาพยุโรปได้ออก<a href=\"https://www.blognone.com/node/129250\">กฎหมายดิจิทัล DMA</a> เพื่อกำหนดให้ผู้บริการแพลตฟอร์มขนาดใหญ่ ต้องเปิดให้คู่แข่งเข้ามาเชื่อมต่อระบบได้ ทำให้ไม่เป็นการกีดกันนักพัฒนารายย่อย หนึ่งในบริษัทที่ต้องปฏิบัติตามกฎหมายนี้คือแอปเปิล ซึ่งกรณีใหญ่ก็คือการ<a href=\"https://www.blognone.com/node/137876\">เปิดให้ลงสโตร์ภายนอก</a>ตั้งแต่ iOS 17.4 และ<a href=\"https://www.blognone.com/node/137877\">ปรับโครงสร้างค่าธรรมเนียม</a>นักพัฒนา หรือล่าสุดคือการเปิด NFC ใน iPhone ให้แอปจ่ายเงินเข้าถึงได้<a href=\"https://www.blognone.com/node/137770\">ตามคำสั่งของสหภาพยุโรป</a>หรือ EU รวมทั้งต้องปฏิบัติตามคำร้องขอของนักพัฒนาหากต้องการเข้าถึงส่วนอื่นเพิ่มเติม</p>\n<p>ล่าสุดแอปเปิลออกมาเปิดเผยว่ามีบริษัทหนึ่งที่ยื่นคำขอเป็นจำนวนมากคือ Meta Platforms บริษัทแม่ของ Facebook, Instagram โดยส่งคำร้องขอเข้าถึงระบบต่าง ๆ อ้างกฎหมาย DMA รวมกันถึง 15 คำขอ ซึ่งแอปเปิลมองว่าหลายคำขอนั้นล้ำเส้นความเป็นส่วนตัวและความปลอดภัยผู้ใช้งานจนเกินขอบเขตกฎหมาย DMA</p>\n<p>แอปเปิลไม่ได้ระบุรายละเอียดคำขอของ Meta แต่บอกว่าหลายกรณีเป็นคำขอที่เป็นเรื่องของอุปกรณ์ Meta Smart Glasses หรือ Meta Quest ซึ่งไม่ได้เกี่ยวข้องกับแพลตฟอร์มแอปเปิลโดยตรง ถ้าหากแอปเปิลต้องเปิดการเข้าถึงตามคำขอทั้งหมด แอปของ Meta จะสามารถอ่านข้อความ, อีเมล, บันทึกการโทร, รูปภาพ, ไฟล์, ปฏิทิน ไปจนถึงประวัติการใช้งานแอปและรหัสผ่านใน iPhone ได้เลย แอปเปิลยังโจมตีว่า Meta มีประเด็นละเมิดความเป็นส่วนตัวผู้ใช้งานและเคยถูก EU สั่งปรับมาก่อนหน้านี้</p>\n<p>ตัวแทนของ Meta ตอบโต้ข้อกล่าวหานี้ บอกว่าแอปเปิลพยายามบอกกับทุกคนว่าบริษัทไม่เชื่อเรื่องการเปิดกว้างต่อการเข้าถึง โดยนำความเป็นส่วนตัวผู้ใช้งานมาอ้างเป็นพื้นฐานในทุกครั้งทั้งที่ไม่จริง</p>\n<p>ก่อนหน้านี้ EU กำหนดให้นักพัฒนาและองค์กรที่เกี่ยวข้องเสนอแนวทางที่ต้องการให้แอปเปิลเปิดแพลตฟอร์มต่อการเข้าถึง ภายในวันที่ 9 มกราคม เพื่อหารือกับแอปเปิลในแนวทางต่อไป ซึ่งหัวข้อหนึ่งที่น่าจะถูกสั่งให้มีผลแน่นอนคือระบบเชื่อมต่อการแจ้งเตือนจาก iOS โดยอุปกรณ์คู่แข่งอื่นต้องได้ฟังก์ชันการทำงานเท่ากับใน Apple Watch และ Apple Vision Pro</p>\n<p>ที่มา: <a href=\"https://www.reuters.com/technology/apple-slams-metas-numerous-interoperability-requests-2024-12-18/\">Reuters</a></p>\n<p><img src=\"https://www.blognone.com/sites/default/files/externals/1fc27e696d4ff4b1f1c10cd842fad473.png\" alt=\"\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/meta\">Meta</a></div><div><a href=\"/topics/privacy\">Privacy</a></div><div><a href=\"/topics/eu\">EU</a></div><div><a href=\"/topics/european-commission\">European Commission</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e1d23eef7cb67d0c8942d6e50a175fd30d25bcd86384c478e386cc28a4f317f3","category":"Thai"}
{"title":"Renegotiate Everything","link":"https://markpeak.net/renegotiate-everything/","date":1736495999000,"content":"<p>หลังจากชนะเลือกตั้งมาสองเดือนกว่า เราเริ่มเห็นเทรนด์แล้วว่า Trump และเดอะแก๊ง (ซึ่งนำโดย Elon Musk) กำลังพยายามจะทำอะไร</p>\n<p>ในรอบเดือนที่ผ่านมา Trump เปิดประเด็นด้านต่างประเทศอย่างหนักหน่วง แต่ไม่ได้ไปวุ่นอะไรกับจีนอย่างที่หลายคนคาดกัน สิ่งที่ Trump ทำคือการออกมาซัดชาติพันธมิตรใกล้ชิด ไม่ว่าจะเป็นเม็กซิโก แคนาดา ยึดคลองปานามา ซื้อเกาะกรีนแลนด์ โดยลูกชาย Trump Jr. ยังนั่งเครื่องบินแปะตรา Trump ไปลงที่ Greenland ด้วย (อย่างปั่น)</p>\n<blockquote>\n<p>Greenland is beautiful!!!  <a href=\"https://t.co/PKoeeCafPz\">pic.twitter.com/PKoeeCafPz</a></p>\n<p>— Donald Trump Jr. (@DonaldJTrumpJr) <a href=\"https://twitter.com/DonaldJTrumpJr/status/1876631282635186587?ref_src=twsrc%5Etfw\">January 7, 2025</a></p></blockquote>\n<p></p>\n<p>Trump ยังส่ง Elon ลามไปแซะผู้นำยุโรปตะวันตกกันถ้วนหน้า ทั้งอังกฤษ ฝรั่งเศส นอร์เวย์ จะมีรอดก็แค่อิตาลี ที่นายกหญิงฝ่ายขวา Giorgia Meloni รีบบินมาอเมริกา มาสร้างพันธมิตรกับ Trump ก่อนใคร</p>\n<blockquote>\n<p>Bella serata con <a href=\"https://twitter.com/realDonaldTrump?ref_src=twsrc%5Etfw\">@realDonaldTrump</a> che ringrazio per l’accoglienza.<br />\nPronti a lavorare insieme  <a href=\"https://t.co/ohNSSq1vLg\">pic.twitter.com/ohNSSq1vLg</a></p>\n<p>— Giorgia Meloni (@GiorgiaMeloni) <a href=\"https://twitter.com/GiorgiaMeloni/status/1875946974014578901?ref_src=twsrc%5Etfw\">January 5, 2025</a></p></blockquote>\n<p></p>\n<p>ดีกรีของเรื่องนี้ยิ่งหนักขึ้นเรื่อยๆ ในรอบสัปดาห์นี้ ผู้นำยุโรปและแคนาดาก็เริ่มทนไม่ไหวต้องออกมาซัด Trump กับ Elon กลับ เตรียมเล่น Tesla บ้างแล้ว คำถามสำคัญคือ Trump กำลังจะทำอะไรกันแน่</p>\n<p>ผมคิดว่าคำตอบคือ “Renegotiate Everything” และอันนี้น่าจะเป็นพื้นฐานสำคัญของนโยบายต่างประเทศอเมริกาในยุค Trump Doctrine</p>\n<div>\n\t\t\t<div>\n\t\t\t\t<a href=\"https://edition.cnn.com/2025/01/08/politics/trump-greenland-canada-panama-analysis/index.html\">\n\t\t\t\t\t<img src=\"https://media.cnn.com/api/v1/images/stellar/prod/gettyimages-2192850154.jpg?c=16x9&amp;q=w_800,c_fill\" alt=\"Analysis: Trump’s threats to Greenland, Canada and Panama explain everything about America First | CNN Politics\" />\t\t\t\t</a>\n\t\t</div>\n\t\n\t<div>\n\t\t<a href=\"https://edition.cnn.com/2025/01/08/politics/trump-greenland-canada-panama-analysis/index.html\">\n\t\t\tAnalysis: Trump’s threats to Greenland, Canada and Panama explain everything about America First | CNN Politics\t\t</a>\n\t</div>\n\t<div>\n\t\t<a href=\"https://edition.cnn.com/2025/01/08/politics/trump-greenland-canada-panama-analysis/index.html\">\n\t\t\t<p>Donald Trump’s imperialist designs on Greenland, Canada and Panama often sound like the ramblings of a chaos agent who views geopolitics and global trade like a real estate shark chasing new leads.</p>\n\t\t</a>\n\t</div>\n\t<div>\n\t\t<img src=\"https://edition.cnn.com/media/sites/cnn/favicon.ico\" alt=\"CNN\" />\t\tCNN\t</div>\n</div>\n<p>อเมริกาในยุคหลังสงครามเย็น เป็นตำรวจโลกก็จริง แต่ในอีกด้าน อเมริกาเป็น “เดอะแบก” ที่กินไม่ได้แต่เท่ ภาพลักษณ์ดูดีแต่ต้องจ่ายเงินอุดหนุนมหาศาลให้หน่วยงานระหว่างประเทศอย่าง UN, ทุ่มงบทำสงครามยืดเยื้อในตะวันออกกลางหลายสมรภูมิ แลกกับความสงบจากการก่อการร้าย หรือเทงบกลาโหมช่วยชาติพันธมิตรอย่างยูเครน โดยที่ชาติพันธมิตรตะวันตกอื่นๆ ไม่ได้จ่ายเยอะเท่ากับอเมริกา</p>\n<p>ตัวอย่างที่ชัดเจนคือ Trump บอกว่าแคนาดานั้นกำลัง free ride กำลังทหารของอเมริกาที่ทำให้ทวีปอเมริกาเหนือสุขสงบ โดยที่แคนาดาร่วมจ่ายเงินน้อยมาก</p>\n<p>ตอนที่ Trump ชนะเลือกตั้งรอบแรก มีคนแนะนำให้ไปอ่านหนังสือ The Art of the Deal ของ Trump ที่ออกในปี 1987 เพื่อให้เข้าใจวิธีทำธุรกิจของ Trump ที่อาศัยการ leverage ต่อรองไปเรื่อยๆ โดยหาจุดคานงัดที่ช่วยให้เขาสามารถถือไพ่เหนือกว่าในการต่อรองกับคนอื่น ผมคิดว่าหนังสือเล่มนี้สะท้อนตัวตนของ Trump ได้เป็นอย่างดี</p>\n<p>ตอนนี้ Trump มีไพ่ในมือที่ยิ่งใหญ่มากกว่าใครในโลก นั่นคือ อำนาจทางการทหาร + พลังเศรษฐกิจของสหรัฐอเมริกา แถมอำนาจทางการเมืองในรอบนี้ยังมั่นคงเพราะชนะเลือกตั้งแบบขาดด้วย ไม่มีช่วงเวลาไหนที่เพอร์เฟคต์เท่านี้อีกแล้ว</p>\n<p>สิ่งที่เราเห็นตอนนี้คือ Trump กำลังใช้ไพ่สองใบนี้ “ต่อรอง” กับชาติพันธมิตร เพื่อเปลี่ยนแปลงโครงสร้างความสัมพันธ์เดิมๆ ที่อเมริการับบทเป็นพระเอกฮอลลีวู้ดกระเป๋าฉีก หน้าชื่นอกตรม (แบบ Bush/Obama) กลายมาเป็น มาเฟียนิวยอร์กที่กล้าทำอะไรห่ามๆ เถื่อนๆ ภาพลักษณ์ไม่ต้องดีมาก แต่มีรายได้อู้ฟู่ ไปไหนคนเกรงใจ และ “คุ้มครองคนในบ้านได้” แบบเดียวกับดอน คอร์ลีโอเน่<br />\nการปั่นในรอบนี้ของ Trump จึงใช้สูตร strike first ถล่มก่อนให้อีกฝ่ายตกใจ (พอเป็นพิธี) แล้วอาศัยความกลัวนี้มาเป็นอำนาจในการต่อรองให้ตัวเองได้เปรียบ ถ้าให้เทียบก็คงเหมือนฉากตัดหัวม้าในตำนานของ The Godfather</p>\n<p>คลองปานามาคงไม่กลับไปเป็นของอเมริกา กรีนแลนด์ก็เหมือนกัน แต่แคนาดาจะยอมช่วยจ่ายงบทหารมากขึ้น เม็กซิโกจะเข้มเรื่องพรมแดนมากขึ้น อังกฤษฝรั่งเศสจะยอมจ่ายเงินช่วยยูเครนมากกว่าเดิม อันนี้น่าจะเป็นสิ่งที่ Trump ต้องการจริงๆ ชาติพันธมิตรไม่พอใจมันแน่อยู่แล้ว แต่ Trump มีไพ่สองใบ เป็น “ข้อเสนอที่คุณปฏิเสธไม่ได้” An offer you can’t refuse ก็ต้องยอมทำตามอยู่ดี</p>\n<p>เมื่อจัดการชาติพันธมิตรตัวเองให้เรียบร้อยแล้ว ประเทศอื่นๆ คงอยู่ในคิวถัดไป จีนนั้นเป็นเป้าหลักอยู่แล้ว พูดถึงกันไปเยอะแล้ว</p>\n<p>คำถามสำคัญคือ ไทยจะวางตัวเองอย่างไรในยุค Trump ตีหัวเข้าบ้านแบบนี้ เราจะเข้าร่วม Invest in America ตั้งแต่ระลอกแรก (<a href=\"https://www.cnbc.com/2024/12/16/softbank-ceo-to-announce-100-billion-investment-in-us-during-visit-with-trump.html\">แบบ Masayoshi Son แห่ง SoftBank</a>), เราจะเพิกเฉย ทำเนียนไป, หนีห่างไปเลย แล้วค่อยกลับมาเข้าร่วมทีหลังถ้าจำเป็น หรือมีท่าอื่นอีกไหม เป็นสิ่งที่ต้องขบคิดและตั้งคำถามกันต่อไป</p>\n<p>ในอีกทางคือเราสามารถเรียนรู้อะไรจาก Trump Doctrine แบบนี้ได้หรือไม่ หากผลประโยชน์ของประเทศเป็นเรื่องสำคัญที่สุด แนวทางหรือพิธีกรรมบางเรื่องอาจไม่จำเป็น ช่วงนี้มีเรื่องพม่าและแม่สอดเข้ามาพอดี ก็เป็นสิ่งที่น่าขบคิดเหมือนกันว่า ถ้าเราเอาผลประโยชน์ของคนในประเทศเป็นที่ตั้ง คนไทยปลอดแก๊ง call center เราจะเอาวิธีแบบ Trump มาใช้ได้อย่างไร</p>The post <a href=\"https://markpeak.net/renegotiate-everything/\">Renegotiate Everything</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"e4cfdf8916071c199f45c67d7290599f7976cc9cd036271e608da572c53cfe6a","category":"Thai"}
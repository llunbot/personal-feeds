{"title":"อินเทลสมัครเป็นสมาชิก PyTorch Foundation เร่งผลักดันให้รองรับซีพียู/จีพียูค่ายตัวเอง","link":"https://www.blognone.com/node/135229","date":1691724721000,"content":"<div><div><div><p>ซอฟต์แวร์ของวงการ AI ตอนนี้มีศูนย์กลางอยู่ที่โครงการ PyTorch ที่ริเริ่มโดย Facebook/Meta แต่<a href=\"https://www.blognone.com/node/130362\">ปีที่แล้ว 2022 โอนโครงการมาให้ PyTorch Foundation ดูแลแทน</a></p>\n<p>PyTorch เป็นเหมือนซอฟต์แวร์ AI หลายๆ ตัวที่ยุคแรกรองรับเฉพาะจีพียู NVIDIA เท่านั้น แต่ภายหลังในยุค <a href=\"https://www.blognone.com/node/134341\">PyTorch 2.0 ก็รองรับจีพียู AMD มากขึ้น</a> โดยมีศักดิ์ฐานะเท่ากับจีพียู NVIDIA แล้ว ไม่ต้องรออัพเดตตามหลังอีกต่อไป</p>\n<p>อีกค่ายที่ประสบปัญหาเดียวกันคืออินเทล โดยปัจจุบันยังต้องใช้ผ่าน <a href=\"https://pytorch.org/tutorials/recipes/recipes/intel_extension_for_pytorch.html\">Intel Extension for PyTorch</a> ให้รองรับชุดคำสั่งเฉพาะทางของอินเทล (เช่น AMX, AVX512 VNNI, XMX) ล่าสุดอินเทลจึงสมัครเข้าเป็นสมาชิกแบบเสียเงินของ PyTorch Foundation อย่างเป็นทางการ เพื่อเข้ามาผลักดันเรื่องนี้อย่างจริงจัง (AMD เป็นสมาชิกตั้งแต่ก่อตั้ง) โดย Wei Li หัวหน้าฝ่าย AI ของอินเทลจะเข้ามาเป็นบอร์ดของ PyTorch Foundation ตามโควต้าที่ได้รับ</p>\n<p>อินเทลบอกว่าเข้าร่วมพัฒนา PyTorch มาตั้งแต่ปี 2018 ปัจจุบันมีพนักงานเป็น maintainer โค้ด PyTorch ทั้งหมด 4 คน และกำลังอยู่ระหว่างการเสนอโค้ดใน Intel Extension เข้าเป็นส่วนหนึ่งของ PyTorch upstream รวมถึงเสนอฟีเจอร์ใหม่ๆ เข้าใน PyTorch เวอร์ชันถัดๆ ไปด้วย</p>\n<p>ปัจจุบัน <a href=\"https://pytorch.org/foundation\">PyTorch Foundation มีสมาชิกระดับบอร์ด 9 ราย</a> คือ AMD, AWS, Google Cloud, HuggingFace, IBM, Intel, Meta, Microsoft, NVIDIA</p>\n<p><img alt=\"No Description\" src=\"https://www.blognone.com/sites/default/files/externals/64428c519f76b805f48f772bf400e54a.jpg\" /></p>\n<p>ที่มา - <a href=\"https://www.intel.com/content/www/us/en/developer/articles/technical/ai-everywhere-intel-joins-pytorch-foundation.html?wapkw=#gs.49rs6d\">Intel</a>, <a href=\"https://www.phoronix.com/news/Intel-Joins-PyTorch-Foundation\">Phoronix</a>, <a href=\"https://pytorch.org/blog/intel-joins-pytorch/\">PyTorch</a></p>\n</div></div></div><div><div>Topics: </div><div><div><a href=\"/topics/pytorch\">PyTorch</a></div><div><a href=\"/topics/intel\">Intel</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4eeecc6c6bc30e064331b9374d2dea48a5c26c104294c626bb21d09075288f3c","category":"Thai"}
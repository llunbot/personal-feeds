{"title":"JetBrains ใจดี แจก WebStorm และ Rider (Unreal) ให้ใช้งานฟรีแบบ Non-Commercial","link":"https://www.blognone.com/node/142779","date":1729929508000,"content":"<div><div><div><p>JetBrains ประกาศปรับเปลี่ยนไลเซนส์ของ IDE ในเครือ 2 ตัวคือ WebStorm (JavaScript/TypeScript) และ <a href=\"https://www.blognone.com/node/125181\">Rider (Unreal)</a> ให้ใช้งานฟรี หากไม่ได้ใช้งานในเชิงพาณิชย์ (non-commercial use)</p>\n<p>JetBrains อธิบายว่าก่อนหน้านี้ได้ออก IDE ใหม่ๆ อย่าง <a href=\"https://www.blognone.com/node/135770\">RustRover (Rust)</a> และ <a href=\"https://www.blognone.com/node/131549\">Aqua (QA/Test Automation)</a> ที่มีไลเซนส์แบบ non-commercial อยู่แล้ว จึงขยายไลเซนส์แบบเดียวกันมายัง WebStorm กับ Rider เพิ่มด้วย</p>\n<p>เหตุผลที่ขยายไลเซนส์มายัง IDE สองตัวนี้ เป็นเพราะ JetBrains มองว่าอาชีพโปรแกรมเมอร์มักเริ่มต้นจากการทำเป็นงานอดิเรก ตัวอย่างคือ นักพัฒนาเกมมักเริ่มอาชีพจากการลองสร้างเกมของตัวเองด้วยเอนจินฟรี ดังนั้น JetBrains จึงอยากส่งเสริมให้เกิดนักพัฒนาซอฟต์แวร์ที่หัดเรียนรู้ด้วยตัวเอง ทั้งงานด้านพัฒนาเกมและพัฒนาเว็บ ซึ่งมีสัดส่วนการเรียนรู้ด้วยตัวเองที่สูงกว่าค่าเฉลี่ย</p>\n<p>JetBrains บอกว่าผู้ใช้จำนวนมากเรียกร้องให้ทำ IDE เวอร์ชัน Community Edition ที่ลดฟีเจอร์ลงแลกกับการใช้งานได้ฟรี แบบเดียวกับที่ทำใน IntelliJ IDEA Community Edition แต่บริษัทมองว่าการแยก Community Edition เป็นเรื่องทำได้ยาก เพราะฟีเจอร์ผูกพันกับตัว IDE อย่างมาก จึงตัดสินใจเลือกเปิดให้ใช้ฟรีทั้งหมด 100% แต่จำกัดเฉพาะงาน non-commercial แทน โดยตอนเรียกแอพขึ้นมาครั้งแรกจะมีให้เลือกว่าเป็นการใช้แบบ non-commercial use</p>\n<p>ที่มา - <a href=\"https://blog.jetbrains.com/blog/2024/10/24/webstorm-and-rider-are-now-free-for-non-commercial-use/\">JetBrains</a></p>\n<p><img alt=\"No Description\" src=\"https://www.blognone.com/sites/default/files/externals/d2378105d75f2719e6d79439c8805153.jpeg\" /></p>\n</div></div></div><div><div>Topics: </div><div><div><a href=\"/topics/jetbrains\">JetBrains</a></div><div><a href=\"/topics/ide\">IDE</a></div><div><a href=\"/topics/development\">Development</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e90584796b0ba5d3b601b3a5b92e383a1c0ffbd588c617031aa4a7da1c32f060","category":"Thai"}
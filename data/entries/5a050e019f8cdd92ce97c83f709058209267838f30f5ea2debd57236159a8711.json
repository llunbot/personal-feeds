{"title":"PGlite ฐานข้อมูล PostgreSQL เต็มตัวบน WASM รันในเบราว์เซอร์ได้ ออกเวอร์ชั่น 0.2","link":"https://www.blognone.com/node/141372","date":1723475801000,"content":"<div><div><div><p>โครงการ PGlite ฐานข้อมูล PostgreSQL ตัวเต็มที่รันบน PostgreSQL ออกเวอร์ชั่น 0.2 พร้อมกับความสามารถในการโหลดส่วนขยายเพิ่มเติม เช่น pgvector สำหรับการเก็บข้อมูลในกลุ่มงานปัญญาประดิษฐ์</p>\n<p>โครงการนี้พัฒนาโดย ElectricSQL ผู้พัฒนาบริการซิงก์ข้อมูลข้ามฐานข้อมูล PostgreSQL จึงมีฟีเจอร์ในการซิงก์ข้อมูลจากเซิร์ฟเวอร์เข้าสู่เบราว์เซอร์ด้วย การเรียกใช้งานเบื้องต้นนั้นมองเห็นเป็นไลบรารีไคลเอนต์อย่างเดียว แต่สามารถใช้งานใส่ข้อมูลและคิวรีได้ทันที แม้ไม่ได้คอนฟิกการเชื่อมต่อเซิร์ฟเวอร์ใดๆ เลยก็ตาม หากต้องการเก็บข้อมูลระยะยาวสามารถใช้ IndexedDB ในเบราว์เซอร์ก็ได้</p>\n<p>ความพยายามพอร์ต PostgreSQL มารันในเบราว์เซอร์นั้นมีมาก่อนหน้านี้แล้ว เช่น <a href=\"https://www.blognone.com/node/130737\">Supabase นำเสนอแนวทางนี้มาตั้งแต่ปี 2022</a> แต่ก็ยังไม่ได้รับความนิยมมากนัก ส่วนหนึ่งเพราะใช้งานในเบราว์เซอร์ได้ยาก แนวทางของ PGlite นั้นต่างออกไป คือยอมตัดฟีเจอร์บางส่วนของ PostgreSQL ออก แต่ออกแบบให้รันในเบราว์เซอร์ได้จริง มีแนวทางใช้งานชัดเจน เช่น การซิงก์ฐานข้อมูลจากเซิร์ฟเวอร์ไปยังเบราว์เซอร์เพื่อความเร็วในการคิวรี</p>\n<p>ตอนนี้โครงการยังมีบั๊กค่อนข้างมาก สำหรับผู้สนใจทดลองใช้งานมี<a href=\"https://pglite.dev/repl/\">หน้าจอ REPL ให้ทดลองใช้ได้ทันที</a> และผู้ใช้บางส่วนรายงานว่าสามารถใช้งานกับเฟรมเวิร์ค เช่น NextJS ได้ดี ทำให้สามารถทำเว็บเต็มรูปแบบโดยไม่ต้องการฐานข้อมูลเลย</p>\n<p>ที่มา - <a href=\"https://news.ycombinator.com/item?id=41224689\">Hacker's News</a></p>\n<p><img alt=\"No Description\" src=\"https://www.blognone.com/sites/default/files/externals/aaa274915e4862ec1a30b8ce5cb63901.png\" /></p>\n</div></div></div><div><div>Topics: </div><div><div><a href=\"/topics/postgresql\">PostgreSQL</a></div><div><a href=\"/topics/webassembly\">WebAssembly</a></div><div><a href=\"/topics/database\">Database</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5a050e019f8cdd92ce97c83f709058209267838f30f5ea2debd57236159a8711","category":"Thai"}
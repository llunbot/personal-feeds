{"title":"Netflix เผยยุทธศาสตร์ นำซีรีส์มาดัดแปลงเป็นเกมมากขึ้น เช่น The Queen's Gambit","link":"https://www.blognone.com/node/135526","date":1693450700000,"content":"<div><div><div><p>Leanne Loombe หัวหน้าฝ่ายธุรกิจเกมของ Netflix ให้สัมภาษณ์กับ BBC ถึงยุทธศาสตร์ของบริษัทที่หันมาโฟกัสเรื่องเกม ว่าเกมในฐานะสื่อบันเทิงอีกแขนง เป็นส่วนต่อขยายโดยธรรมชาติของภาพยนตร์และซีรีส์อยู่แล้ว ดังนั้นการที่ Netflix ให้บริการเกมเข้ามาในแพ็กเกจสมาชิกรายเดือนจึงเป็นเรื่องสมเหตุสมผล</p>\n<p>Loombe ยังบอกว่าเราแยกแยะเส้นแบ่งของรูปแบบความบันเทิงชนิดต่างๆ ได้ยากขึ้นเรื่อยๆ เป้าหมายของ Netflix คือมีทั้งหนังและเกมตอบโจทย์ลูกค้าทุกกลุ่ม และการเลือกเกมเป็นการกระจายไปยังลูกค้าแต่ละประเภท ไม่ใช่แนวทางการทำเกมฟอร์มยักษ์ที่จับตลาดกว้าง</p>\n<p>สิ่งที่ Netflix กำลังทำอยู่คือนำหนังหรือซีรีส์ของตัวเองมาพัฒนาเป็นเกม เพื่อเชื่อมต่อและสร้างเป็นจักรวาล ตัวอย่างที่ผ่านมาคือ<a href=\"https://www.blognone.com/node/127427\">เกม Stranger Things ก่อนหน้านี้</a> หรือล่าสุดคือ<a href=\"https://ripstone.com/the-queens-gambit-chess/\">เกมหมากรุกที่ดัดแปลงจากซีรีส์ The Queen's Gambit</a> พัฒนาโดย Ripstone Studios สตูดิโอเกมจากเมืองลิเวอร์พูล ที่เชี่ยวชาญเกมหมากรุก-โป๊กเกอร์</p>\n<p><img alt=\"No Description\" src=\"https://www.blognone.com/sites/default/files/externals/82caf8ab48db3cee86b13a9ed593db9a.jpg\" /></p>\n<p>Jaime Brayshaw หัวหน้าฝ่ายครีเอทีฟของ Ripstone ให้สัมภาษณ์ว่าเขาเป็นฝ่ายติดต่อไปหา Netflix เองว่าอยากทำเกมนี้หรือไม่ ข้อดีของ Netflix คือไม่ผูกกำหนดการออกเกมไว้กับวันฉายซีรีส์ ทำให้นักพัฒนาไม่ต้องเร่งงาน มีเวลาขัดเกลาเกมให้เต็มที่ การทำเกมร่วมกับ Netflix ยังต้องคิดถึงกลุ่มลูกค้า 238 ล้านคนที่คนจำนวนมากไม่เคยเล่นเกมมาก่อนเลย ดังนั้นการออกแบบเกมให้เข้าถึงคนกลุ่มนี้ได้จึงเป็นทั้งโอกาสและความท้าทาย</p>\n<p>ปัจจุบัน Netflix ยังเน้นเฉพาะเกมมือถือเป็นหลัก แต่ก็<a href=\"https://www.blognone.com/node/135277\">เริ่มทดสอบการเล่นเกมผ่านทีวีและคอมพิวเตอร์บ้างแล้ว</a> ซึ่งแนวทางค่อยเป็นค่อยไปของ Netflix เป็นการลดความเสี่ยงที่จะล้มเหลวของบริษัทใหญ่ที่บุกเข้ามาในวงการเกม ดังที่เคยเกิดกับ Google Stadia หรือ Amazon Games Studio มาก่อนแล้ว</p>\n<p>ที่มา - <a href=\"https://www.bbc.com/news/entertainment-arts-66639477\">BBC</a></p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5c31c7d3560e9d1154a153555cb405a0b9a4c5b038e05498b720af7528a5e9f2","category":"Thai"}
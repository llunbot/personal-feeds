{"title":"Assassin’s Creed Shadows ปรับเกมเพลย์ เน้นการสำรวจด้วยตัวเองมากขึ้น บอกใบ้ผู้เล่นน้อยลง","link":"https://www.blognone.com/node/144205","date":1737260112000,"content":"<div><div><div><p>Ubisoft เผยรายละเอียดเพิ่มเติมของเกม Assassin’s Creed Shadows <a href=\"https://www.blognone.com/node/144020\">ที่เพิ่งประกาศเลื่อนวันขายเป็น 20 มีนาคม 2025</a> ว่าปรับรูปแบบเกมให้ผู้เล่นสำรวจโลกในเกมด้วยตัวเองมากขึ้น มีลูกศรหรือข้อความบอกใบ้ว่าต้องทำอะไร ขึ้นมาแสดงบนหน้าจอน้อยลง</p>\n<p>เกมแนวโอเพนเวิลด์ทุกวันนี้ มักมีลูกศรหรือสัญลักษณ์บางอย่าง บอกว่าผู้เล่นต้องทำอะไร เพื่อไม่ให้หลงทางในโลกอันกว้างใหญ่ของเกมจนการเล่นไม่คืบหน้า แต่ Assassin’s Creed Shadows ตั้งใจลดคำใบ้เหล่านี้ลง แผนที่ในเกมจะบอกแค่ชื่อของเขตพื้นที่ และมีสัญลักษณ์บอกใบ้บางอย่างเท่านั้น เมื่อผู้เล่นค่อยๆ สำรวจโลกในเกมไปเรื่อยๆ รายละเอียดจึงค่อยๆ ปรากฏในแผนที่มากขึ้น</p>\n<p>เกมนำระบบ Viewpoints ของภาคก่อนๆ กลับมา ผู้เล่นสามารถปีนขึ้นบนหลังคาอาคารสูงแล้วดูวิว 360 องศารอบตัว และเห็นชื่อสถานที่สำคัญที่เราเคยผ่านจุดนั้นมาแล้ว แต่ถ้ายังไม่เคยไป จะเห็นเป็น  \"undiscovered locations\" ที่เราสามารถมาร์คจุดเพื่อเดินทางไปสำรวจในอนาคตได้</p>\n<p>เกมภาคนี้ไม่มีระบบนกอินทรีช่วยดูวิวจากบนฟ้าแล้ว เราจำเป็นต้องหาจุดสูงๆ เพื่อสังเกตการณ์ด้วยตัวเอง ดูความเคลื่อนไหวของศัตรู หรือไอเทมในฉาก โดยสามารถซูมเข้าไปดูรายละเอียด</p>\n<p>Ubisoft บอกว่าตั้งใจให้ผู้เล่นได้ค้นพบ (discovery) สิ่งต่างๆ ในเกมด้วยตนเอง สถานที่ในเกมเกือบทั้งหมดถูกออกแบบมาให้ค้นพบได้ทั้ง Naoe และ Yasuke แม้ตัวเอกทั้งสองมีทักษะที่แตกต่างกัน</p>\n<p>ที่มา - <a href=\"https://www.ubisoft.com/en-gb/game/assassins-creed/news/4GKS1MvpHS3f7ebKWfxHmt/assassins-creed-shadows-deep-dive-into-exploration\">Ubisoft</a>, <a href=\"https://www.videogameschronicle.com/news/assassins-creed-shadows-exploration-gameplay-released-we-dont-want-to-hold-players-hands/\">VGC</a></p>\n<p><img alt=\"No Description\" src=\"https://www.blognone.com/sites/default/files/externals/d9fe1a7a49c6432c728a524d546f3f44.jpg\" /></p>\n</div></div></div><div><div>Topics: </div><div><div><a href=\"/topics/assassin%E2%80%99s-creed\">Assassin’s Creed</a></div><div><a href=\"/topics/games\">Games</a></div><div><a href=\"/topics/ubisoft\">Ubisoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bafdbf849057efd92411e34c449cb0308c78049932d717030722b5dad3ac64c8","category":"Thai"}
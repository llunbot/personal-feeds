{"title":"โรงงานผลิตชิปในจีนเจอปัญหา สหรัฐล็อบบี้เนเธอร์แลนด์ไม่ขายเครื่อง EUV ให้","link":"https://www.blognone.com/node/126036","date":1638065329000,"content":"<div><div><div><p>Reuters รายงานว่าสงครามการค้าระหว่างสหรัฐและจีน บวกกับปัญหาชิปขาดตลาดทั่วโลก ส่งผลสะเทือนต่อโรงงานผลิตชิปในประเทศจีน ไม่สามารถเข้าถึงเทคโนโลยีการผลิตบางอย่างได้แล้ว</p>\n<p>บริษัทในข่าวคือ SK Hynix บริษัทผลิตหน่วยความจำรายใหญ่จากเกาหลีใต้ ที่มีโรงงานอยู่ที่เมืองอู๋ซี (Wuxi) ประเทศจีน ไม่สามารถซื้อเครื่อง extreme ultraviolet lithography (EUV) จากบริษัทเนเธอร์แลนด์ ASML เพื่อใช้ในการผลิตชิปที่ขนาดเล็กมากๆ ได้มาหลายปีแล้ว</p>\n<p>การที่ ASML เป็นบริษัทสัญชาติเนเธอร์แลนด์ ทำให้รัฐบาลสหรัฐไม่สามารถสั่งห้ามทำการค้ากับจีนได้โดยตรง แต่ตามข่าวบอกว่า รัฐบาลทรัมป์ได้เจรจากับรัฐบาลเนเธอร์แลนด์ เพื่อสกัดการขายเครื่อง EUV ให้กับโรงงานเซมิคอนดักเตอร์ในจีนมาก่อนแล้ว ซึ่งโฆษกของ ASML ก็ระบุว่าต้องปฏิบัติตามกฎหมายด้านการส่งออกของเนเธอร์แลนด์ ส่วน SK Hynix เลือกไม่ตอบคำถามในประเด็นนี้</p>\n<p>ตามข่าวบอกว่าโรงงานที่ Wuxi เป็นศูนย์กลางหลักในการผลิตหน่วยความจำของ SK Hynix มีปริมาณการผลิตประมาณครึ่งหนึ่งของ SK Hynix ทั้งหมด การที่โรงงานแห่งนี้ไม่สามารถซื้อเครื่อง EUV ได้ตามแผน จะทำให้เสียความสามารถในการแข่งขัน เพราะผู้ผลิตแรมรายใหญ่เจ้าอื่นๆ คือ Samsung และ Micron ต่างไม่มีปัญหานี้</p>\n<p><img src=\"https://www.blognone.com/sites/default/files/externals/3689c4883dfd6702cfe960a1f6085fb1.jpg\" /></p>\n<p>ภาพการทำงานของเครื่อง EUV จาก <a href=\"https://www.asml.com/en/products/euv-lithography-systems\">ASML</a></p>\n<p>ที่มา - <a href=\"https://www.reuters.com/technology/exclusive-us-china-tech-war-clouds-sk-hynixs-plans-key-chip-factory-2021-11-18/\">Reuters</a>, <a href=\"https://www.tomshardware.com/news/us-china-trade-war-memory-fabs-inefficient\">Tom's Hardware</a></p>\n</div></div></div><div><div>Topics: </div><div><div><a href=\"/topics/china\">China</a></div><div><a href=\"/topics/asml\">ASML</a></div><div><a href=\"/topics/semiconductor\">Semiconductor</a></div><div><a href=\"/topics/sk-hynix\">SK Hynix</a></div><div><a href=\"/topics/memory\">Memory</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f2a570d1f6ccb22905644bf8170c854d92be82e3d1c1ef491c43d326349eb5ee","category":"Thai"}
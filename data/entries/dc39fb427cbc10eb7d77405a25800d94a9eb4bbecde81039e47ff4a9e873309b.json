{"title":"ผลสำรวจพบองค์กรมีความท้าทาย ในการออกกฎระเบียบควบคุมการใช้ Generative AI ในองค์กร","link":"https://www.blognone.com/node/143703","date":1734420621000,"content":"<div><div><div><p>Financial Times เผยแพร่รายงานเกี่ยวกับปัญหาในองค์กรกับการใช้งาน AI โดยพบว่าองค์กรจำนวนมากประสบปัญหาไม่สามารถออกกฎระเบียบเกี่ยวกับการใช้ AI ในบริษัท ได้เท่าทันกับความรวดเร็วของเทคโนโลยี จึงเป็นทั้งอุปสรรคและความเสี่ยงขององค์กร</p>\n<p>ในช่วงที่กระแสการใช้งาน AI สร้างเนื้อหาหรือ Generative AI มาแรงจาก ChatGPT หลายองค์กรเลือกป้องกันปัญหาข้อมูลรั่วไหล โดยสั่งบล็อกการใช้งานไปเลยตั้งแต่ปี 2023 แต่เมื่อเวลาผ่านไป ความสามารถที่มากขึ้น และมีกรณีศึกษาที่ชัดเจนว่าการใช้ AI ช่วยเพิ่มประสิทธิภาพและประสิทธิผลของงานได้ ทำให้ผู้นำองค์กรเริ่มพิจารณาอนุญาตให้ใช้ AI ได้ แต่การตีกรอบว่าอะไรทำได้ หรืออะไรทำไม่ได้ก็เป็นเรื่องที่ไม่ง่ายนัก เพราะต้องออกมาในระดับกฎระเบียบขององค์กร และผ่านการตรวจสอบจากฝ่ายความปลอดภัยข้อมูลสารสนเทศอีก</p>\n<p>ทางออกหนึ่งที่หลายองค์กรเลือกเป็นแบบ Walmart บริษัทค้าปลีกรายใหญ่ในสหรัฐ นั่นคือพัฒนาหรือหาแชทบอต AI มาให้พนักงานใช้ภายในเท่านั้น กรณีของ Walmart เลือกพัฒนาขึ้นมาเองเรียกว่า My Assistant แต่บริษัทก็ไม่ได้ห้ามการใช้งานแชทบอต AI ของภายนอก โดยมีระเบียบต้องไม่แชร์ข้อมูลภายในออกไป และอุปกรณ์ที่เข้าถึงได้ต้องลงทะเบียนและถูกตรวจสอบข้อมูล</p>\n<p>ในอีกกรณีองค์กรอาจเลือกสมัครบริการแชทบอต AI จากบริษัทภายนอก ที่ขาย Subscription ให้ลูกค้าองค์กรเช่น ChatGPT แต่ความเสี่ยงคือพนักงานก็อาจสลับมาใช้บัญชีส่วนตัวใช้งานอยู่ดี ที่ทำได้ตอนนี้คือการสร้างการรับรู้ความเสี่ยงก่อนพนักงานจะใส่ Prompt อะไรลงไป</p>\n<p>ผู้เชี่ยวชาญให้คำแนะนำองค์กรในการสร้างกฎระเบียบการใช้ AI ว่าควรนำพนักงานทุกระดับมาร่วมออกแบบตัดสินใจแนวทาง โดยเฉพาะระดับปฏิบัติงานที่เป็นกลุ่มซึ่งอาจต้องการ AI มาช่วยทำงานมากที่สุด แต่ก็ต้องระมัดระวังเพราะผลสำรวจพบว่า พนักงานกลุ่มนี้ไม่อยากให้องค์กรทราบมากนักว่าพวกเขานำ AI มาช่วยทำอะไรในงานบ้าง เพราะรู้สึกไม่เป็นผลดีกับตนเอง</p>\n<p>ที่มา: <a href=\"https://www.ft.com/content/cd08b45d-12dc-447e-bd59-1c366a7e6396\">Financial Times</a></p>\n<p><img alt=\"No Description\" src=\"https://www.blognone.com/sites/default/files/externals/0384006f8673ce272b7403838f7e709f.jpeg\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/enterprise\">Enterprise</a></div><div><a href=\"/topics/chatbot\">Chatbot</a></div><div><a href=\"/topics/llm\">LLM</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dc39fb427cbc10eb7d77405a25800d94a9eb4bbecde81039e47ff4a9e873309b","category":"Thai"}
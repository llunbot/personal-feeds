{"title":"Apple บอกฟีเจอร์แชร์พิกัดสิ่งของบน Find My จะรองรับการทำงานร่วมกับสายการบิน เบื้องต้น 15 แห่ง","link":"https://www.blognone.com/node/143100","date":1731503246000,"content":"<div><div><div><p>แอปเปิลประกาศรายละเอียดเพิ่มเติมของ<a href=\"https://www.blognone.com/node/142954\">ฟีเจอร์ Share Item Location</a> ฟีเจอร์ของ iOS ที่ช่วยให้ผู้ใช้สามารถระบุตำแหน่งและติดตามสิ่งของ AirTag หรืออุปกรณ์บนเครือข่าย Find My โดยสามารถแชร์พิกัดตำแหน่งให้บุคคลอื่นช่วยค้นหาได้</p>\n<p>Share Item Location เริ่มเปิดใช้งานใน iOS 18.2 ซึ่งตอนนี้มีสถานะเป็นเวอร์ชันทดสอบพับลิกเบต้า ที่คาดว่าจะออกอัปเดตทั่วไปภายในเดือนธันวาคม ผู้ใช้งานสามารถสร้างลิงก์ที่ระบุพิกัดสิ่งของที่ต้องการค้นหา แล้วแชร์ให้บุคคลเพื่อช่วยค้นหาได้ด้วย โดยลิงก์จะมีอายุ 7 วัน</p>\n<p>กรณีใช้งานจริงที่แอปเปิลมองว่าจะมีการใช้ฟีเจอร์แชร์พิกัดนี้เยอะ คือการติดตามสัมภาระของการเดินทางด้วยเครื่องบิน ซึ่งผู้ใช้งานสามารถแชร์ลิงก์นี้ให้กับสายการบินเพื่อช่วยติดตามกระเป๋าที่ล่าช้าหรือขนส่งไปผิดที่ได้</p>\n<p>แอปเปิลบอกว่าตอนนี้มีสายการบินที่จะเพิ่มระบบรับติดตามสิ่งของผ่านลิงก์ Find My นี้ ซึ่งมีการควบคุมการเข้าถึงข้อมูลภายใน เบื้องต้นมี 15 สายการบินเช่น Air Canada, Air New Zealand, British Airways, Delta Air Lines, Lufthansa, Qantas, Singapore Airlines เป็นต้น ซึ่งแอปเปิลจะเพิ่มสายการบินอีกในอนาคต</p>\n<p>ที่มา: <a href=\"https://www.apple.com/newsroom/2024/11/apples-find-my-enables-sharing-location-of-lost-items-with-third-parties/\">แอปเปิล</a></p>\n<p><img alt=\"No Description\" src=\"https://www.blognone.com/sites/default/files/externals/fb096722bab50908ab4ef9e214087c29.jpg\" /></p>\n</div></div></div><div><div>Topics: </div><div><div><a href=\"/topics/find-my\">Find My</a></div><div><a href=\"/topics/apple\">Apple</a></div><div><a href=\"/topics/airtag\">AirTag</a></div><div><a href=\"/topics/ios-18\">iOS 18</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dce82820f2082f2e1785e0ce518cb9c67ecd4606e7c4e491d658eab36d7fa078","category":"Thai"}
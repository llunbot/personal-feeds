{"title":"ไมโครซอฟท์ขยายโครงการ Rewards with Xbox สะสมแต้ม Microsoft Rewards ผ่านการเล่นเกมบน PC Game Pass","link":"https://www.blognone.com/node/144464","date":1738487991000,"content":"<div><div><div><p>ไมโครซอฟท์ประกาศขยายโครงการ Rewards with Xbox จากเดิมที่เพียงการเล่นเกมบนเครื่องคอนโซล Xbox เท่านั้นจึงจะได้รับแต้มที่สามารถนำไปแลกเป็นเกม Xbox, บัตรของขวัญ Xbox, สมาชิก Xbox Game Pass, นำไปแลกของรางวัลอื่นๆ อีกมากมาย หรือไปบริจาคองค์กรการกุศลต่างๆ ก็ได้ที่ <a href=\"https://www.blognone.com/node/139908\">Microsoft Rewards</a></p>\n<p>ตั้งแต่วันที่ 7 มกราคมที่เป็นต้นมา โครงการดังกล่าวจะครอบคลุมการเล่นเกมบนคอมพิวเตอร์ผ่าน <a href=\"https://www.blognone.com/node/128134\">PC Game Pass</a> ด้วย ผู้เล่นที่สมัครสมาชิก PC Game Pass จะได้รับเควสต์ให้ทำภารกิจตามที่กำหนดเพื่อสะสมแต้ม โดยเควสต์จะแสดงให้เห็นในแอพ Xbox ทั้งบนพีซีระบบปฏิบัติการ Windows, มือถือ และเครื่องคอนโซล Xbox</p>\n<p><img alt=\"alt=&quot;ภาพกราฟิกประกอบ Game Pass Quests จากเว็บ Xbox Wire&quot;\" src=\"https://www.blognone.com/sites/default/files/externals/b79a25d1532ce025d9e928c26c066edd.jpeg\" /></p>\n<p>ตัวอย่างภารกิจของ Game Pass Quests ที่ทางไมโครซอฟท์เพิ่มมาพร้อมการขยายโครงการข้างต้นมีดังนี้</p>\n<ul>\n<li>Daily Play รับ 10 แต้มเมื่อเล่นเกมใดๆ บน Game Pass เป็นเวลา 15 นาที</li>\n<li>Weekly Streaks เล่นเกมบน Game Pass อย่างน้อย 5 วันต่อสัปดาห์ ผู้เล่นจะได้แต้มสะสมมากขึ้นเรื่อยๆ เมื่อเล่นติดต่อกันต่อเนื่องเป็นเวลาหลายสัปดาห์</li>\n<li>Monthly 4-Pack รับแต้มเพิ่มเมื่อเล่นเกมใดๆ บน Game Pass เป็นเวลา 15 นาทีครบ 4 เกมในเดือนนั้นๆ</li>\n<li>Monthly 8-Pack รับแต้มเพิ่มเมื่อเล่นเกมใดๆ บน Game Pass เป็นเวลา 15 นาทีครบ 8 เกมในเดือนนั้นๆ</li>\n</ul>\n<p>การเปลี่ยนแปลงที่สำคัญอีกอย่างคือการสะสมแต้มผ่านการเล่นเกมจะใช้งานได้กับผู้เล่นที่มีอายุมากกว่า 18 ปีขึ้นไปเท่านั้น โดยแต้มของผู้เล่นที่มีอายุต่ำกว่า 18 ปีที่สะสมมาก่อนหน้านี้จะยังคงใช้งานได้อยู่ และยังสามารถสะสมแต้มเพิ่มได้ผ่านการซื้อเกมที่ผู้ปกครองอนุญาตบน Microsoft Store หรือผ่านทางกิจกรรมอื่นที่ไม่เกี่ยวการเล่นเกมเช่นการค้นหาเว็บด้วย Bing</p>\n<p>อย่างไรก็ดีผู้เล่นจะสะสมแต้มดังกล่าวได้เฉพาะใน<a href=\"https://www.xbox.com/en-US/Rewards#faq\">ประเทศที่สามารถเข้าร่วมโครงการ Rewards with Xbox ได้แล้ว</a>เท่านั้น สำหรับประเทศไทยที่แม้จะมี PC Game Pass ให้สมัครและสะสมแต้มบน Microsoft Rewards ได้แล้วยังต้องรอกันต่อไปครับ</p>\n<p>ที่มา - <a href=\"https://news.xbox.com/en-us/2025/01/06/xbox-quests-rewards-game-pass/\">Xbox Wire</a> via <a href=\"https://www.windowscentral.com/gaming/microsoft-debuts-new-rewards-with-xbox-program-boosting-the-ways-you-can-earn-microsoft-rewards-points-via-gaming\">Windows Central</a></p>\n</div></div></div><div><div>Topics: </div><div><div><a href=\"/topics/xbox-game-pass\">Xbox Game Pass</a></div><div><a href=\"/topics/microsoft-rewards\">Microsoft Rewards</a></div><div><a href=\"/topics/microsoft\">Microsoft</a></div></div></div>","author":"Job_The_Gamer","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cdf4f257c6dde93eccdf39293c5c52a341478192bc887e4685555a8b18d44b97","category":"Thai"}
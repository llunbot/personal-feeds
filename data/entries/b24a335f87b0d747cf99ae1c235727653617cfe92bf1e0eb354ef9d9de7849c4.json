{"title":"สถานีอวกาศนานาชาติเกือบซวย หลังรัสเซียทดสอบยิงจรวดใส่ดาวเทียมตัวเอง สร้างขยะอวกาศอันตราย","link":"https://www.blognone.com/node/125859","date":1637064903000,"content":"<div><div><div><p>เมื่อช่วงเช้าวันจันทร์ตามเวลาสหรัฐฯ หรือคืนวันจันทร์บ้านเรา เกิดเหตุการณ์ที่นักบินอวกาศทั้ง 7 คนบนสถานีอวกาศนานาชาติถูกสั่งให้ย้ายไปประจำที่ในยานอวกาศทั้ง Soyuz และ Crew Dragon เพื่อเตรียมพร้อมอพยพ หลังสถานีอวกาศนานาชาติตรวจพบการชนกับกลุ่มขยะอวกาศจำนวนมากกระทันหัน</p>\n<p>เคราะห์ดีที่การชนกับขยะอวกาศไม่รุนแรงจนเกิดเหตุอะไร และนักบินอวกาศก็ได้กลับไปนอน โดยได้คำแนะนำจากศูนย์บังคับการในฮูสตันว่าให้ปิดฝาส่วนเชื่อมต่อของสถานีอวกาศไว้ให้มากที่สุดก่อนในช่วงนี้ เผื่อมีการชนอื่นเกิดตามมา</p>\n<p>หลังเกิดเหตุ <a href=\"https://twitter.com/brianweeden\">Brian Weeden</a> ผู้เชี่ยวชาญด้านอวกาศและประธาน <a href=\"https://swfound.org/\">Secure World Foundation</a> มูลนิธิเพื่อการใช้งานอวกาศที่ปลอดภัย ได้ทำการรวบรวมข้อมูลสาธารณะ และ<a href=\"https://twitter.com/brianweeden/status/1460314050282274832\">ทวีตสรุป</a>สาเหตุว่าน่าจะมาจากดาวเทียม Cosmos1408 น้ำหนักกว่า 2 ตันที่ระเบิดเนื่องจากการทดลองขีปณาวุธต่อต้านดาวเทียม (ASAT) ของรัสเซียเอง ช่วงก่อนหน้านั้นไม่นาน</p>\n<p><img src=\"https://www.blognone.com/sites/default/files/externals/0c63f30d919aed1f8573bce6654e9e46.jpg\" /><br />\nภาพสถานีอวกาศนานาชาติ จาก <a href=\"https://www.nasa.gov/feature/goddard/2020/20-years-of-observing-earth-from-the-international-space-station/\">NASA</a></p>\n<p>หน่วยงานอวกาศรอสคอสมอสของรัสเซียออกมา<a href=\"https://twitter.com/roscosmos/status/1460256220124782595\">ทวีต</a> เพียงแค่ข้อความสั้นๆ ว่า “วัตถุที่ก่อเหตุให้นักบินอวกาศต้องอพยพสู่ยานตามกระบวนการนั้น เคลื่อนที่ออกไปจากวงโคจรของสถานีแล้ว และสถานีอวกาศปลอดภัย”</p>\n<p>หลังจากนั้น NASA จึงได้ออก<a href=\"https://www.nasa.gov/press-release/nasa-administrator-statement-on-russian-asat-test\">แถลงการณ์</a>ยืนยันว่ากลุ่มชิ้นส่วนที่เกิดขึ้น มาจากการทดสอบขีปนาวุธต่อต้านดาวเทียมของรัสเซียจริง และประณามการกระทำของรัสเซียว่าอันตราย และไร้ความรับผิดชอบ รวมถึงอาจก่ออันตรายต่อทั้งนักบินอวกาศสหรัฐ รัสเซีย รวมถึงนักบินอวกาศในสถานีอวกาศของจีนที่อยู่ในวงโคจรใกล้เคียงกัน</p>\n<p>ที่มา - <a href=\"https://arstechnica.com/science/2021/11/debris-from-a-satellite-shot-down-by-the-russians-appears-to-threaten-the-iss/\">Ars Technica</a></p>\n</div></div></div><div><div>Topics: </div><div><div><a href=\"/topics/iss\">ISS</a></div><div><a href=\"/topics/space\">Space</a></div><div><a href=\"/topics/nasa\">NASA</a></div><div><a href=\"/topics/russia\">Russia</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b24a335f87b0d747cf99ae1c235727653617cfe92bf1e0eb354ef9d9de7849c4","category":"Thai"}
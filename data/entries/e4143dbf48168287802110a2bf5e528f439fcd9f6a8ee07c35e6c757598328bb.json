{"title":"Mark Zuckerberg ไม่เห็นด้วยกับแนวทางสร้าง AI เทพเจ้า โมเดลเดียวทำได้ทุกอย่าง","link":"https://www.blognone.com/node/140659","date":1719734165000,"content":"<div><div><div><p>Mark Zuckerberg ซีอีโอ Meta ให้สัมภาษณ์กับ Kane Sutter จากช่อง Kallaway ในหลายประเด็นทั้งเรื่อง AI และแผนการพัฒนาผลิตภัณฑ์ใหม่ของ Meta</p>\n<p>ในช่วงหนึ่งของการสัมภาษณ์ซึ่งถามมุมมอง Zuckerberg เกี่ยวกับ AI เขาบอกว่า AI ไม่น่าเป็นสิ่งที่รวมทุกสิ่งทุกอย่างครบในเครื่องมือชุดเดียว โดยพูดถึงบริษัทหนึ่งที่พยายามสร้าง AI ผลิตภัณฑ์เดียวแล้วทำได้ทุกอย่าง เรียกว่าเป็น AI ที่แท้จริง เหมือนกับการสร้างเทพเจ้าขึ้นมา ซึ่งนั่นไม่ใช่สิ่งที่ Meta กำลังทำ และไม่คิดว่าวิธีนั้นจะได้ผลที่ดีด้วย</p>\n<p>เขาเสริมประเด็นนี้ว่า ทำไมบางคนในอุตสาหกรรมจึงเลือกสร้าง AI เทพเจ้า นั่นเพราะคนที่ทำงานวิจัย AI จะมองว่าความสามารถ AI นั้นทรงพลังมาก จนเราสามารถสร้างหนึ่ง AI เพื่ออนาคตได้เลย แต่นั่นไม่ใช่วิธีการสร้างสิ่งของต่าง ๆ ขึ้นมา เปรียบเทียบว่าเรากำลังสร้างแอปหนึ่งแอปในโทรศัพท์ ที่ทุกคนจะต้องใช้งาน เป็นครีเอเตอร์คนเดียวในโลกที่สร้างคอนเทนต์ที่ทุกคนจะดู เป็นธุรกิจผลิตสินค้ารายเดียว ที่ทุกคนจะซื้อ ซึ่งมันจะไม่เป็นแบบนั้น</p>\n<p><img alt=\"No Description\" src=\"https://www.blognone.com/sites/default/files/externals/1e4c699352f1d87dc4dcba61cbee9a03.jpg\" /></p>\n<p>Zuckerberg บอกว่า AI ต้องมีความแตกต่างหลายแบบ เพื่อสะท้อนตามความต้องการความสนใจแต่ละคน แบบนั้นคนจึงเห็นประโยชน์จากการใช้งาน AI มากกว่า นั่นคือวิถีการสร้างวัฒนธรรมขึ้นมา ไม่ใช่มี AI หนึ่งรูปแบบที่บอกว่าทุกคนต้องทำเหมือนกันทั้งหมด</p>\n<p>ในการสัมภาษณ์นี้เขายังพูดถึงผลิตภัณฑ์ใหม่ ๆ ด้านโลกเสมือน โดยบอกว่าเฮดเซตโลกเสมือนกำลังจะไปใน 3 รูปแบบ คือ (1) ไม่มีหน้าจอในตัว แต่มีไมโครโฟน ลำโพง กล้อง แบบ <a href=\"https://www.blognone.com/node/135975\">Ray-Ban Meta Smart Glasses</a> (2) เฮดเซตครอบศีรษะทั้งหมด มีหน้าจอแสดงผลแบบ Meta Quest และ (3)  แบบมีหน้าจอแสดงผลโฮโลแกรม ซึ่งแนวคิดหลังสุดนั้นสามารถเพิ่มเติมความสามารถได้อีกมาก เช่น การควบคุมผ่านคลื่นสมอง การขยับมือ หรือวิธีอื่น</p>\n<p>เมื่อถามว่าเฮดเซตโลกเสมือนจะมาแทนที่สมาร์ทโฟนได้หรือไม่ เขาบอกว่าเรื่องนี้จะไม่เกิดขึ้นทันที เพราะเทคโนโลยีใหม่ที่จะมาแทนที่ จนคนเปลี่ยนมาใช้งานกันเป็นปกตินั้น ต้องทำให้คนเลิกใช้ของเดิมด้วย ตอนนี้คนยังใช้สมาร์ทโฟนในทุกกิจกรรม แบบที่ใช้บนคอมพิวเตอร์เมื่อ 10-15 ปีที่แล้ว แต่เขามองว่าแว่นตาอัจฉริยะมีโอกาสมากในเรื่องนี้ เพราะคนสามารถพกพาติดตัวไปร่วมกับสมาร์ทโฟนได้</p>\n<p>ที่มา: <a href=\"https://techcrunch.com/2024/06/27/zuckerberg-disses-closed-source-ai-competitors-as-trying-to-create-god/\">TechCrunch</a></p>\n<p>ดูบทสัมภาษณ์เต็มที่นี่</p>\n</div></div></div><div><div>Topics: </div><div><div><a href=\"/topics/mark-zuckerberg\">Mark Zuckerberg</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/meta\">Meta</a></div><div><a href=\"/topics/augmented-reality\">Augmented Reality</a></div><div><a href=\"/topics/hologram\">Hologram</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e4143dbf48168287802110a2bf5e528f439fcd9f6a8ee07c35e6c757598328bb","category":"Thai"}
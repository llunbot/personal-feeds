{"title":"BarCamp บางเขน 2023b","link":"https://neizod.dev/2023/11/26/barcamp-bangkhen-2023b.html","date":1700974260000,"content":"<p>จบไปแล้วอีกปีกับงานบาร์แคมป์บางเขน ซึ่งเอาจริงก็นับว่าเป็นบาร์แคมป์ที่สนุกมากทีเดียว แม้ว่างานช่วงเช้าจะดูอ๊องๆ เงียบเหงาคนน้อยไปหน่อยก็ตาม</p>\n\n<blockquote>\n  <p><img src=\"/images/event/barcamp/bangkhen-2023b/sponsor.jpg\" /></p>\n</blockquote>\n\n<p>ตรงนี้จะโทษผู้จัดงานคงไม่ได้หรอก เพราะสุดสัปดาห์นี้มีงานสัมมนาชนกันระเบิดเถิดเทิงเลย (TED, .NET, Agile, Python, etc) มันก็คงไม่แปลกที่งานนี้จะมีคนมาร่วมน้อยกว่าที่คาด</p>\n\n<blockquote>\n  <p><img src=\"/images/event/barcamp/bangkhen-2023b/survivorship-bias.jpg\" /></p>\n\n  <p>แซนด์วิชเค้กรสไหนขายดีสุด? ตอบรสช็อกโกแลต (ไม่เหลือให้ทันถ่ายภาพ)</p>\n</blockquote>\n\n<p>จะว่าไปก็คงต้องถึงเวลายอมรับความจริงแล้วว่า บาร์แคมป์มันผ่านจุดพีคไปแล้ว การคาดหวังว่าจะมีคนมาร่วมงานนี้เยอะๆ ระดับล้นห้องสโลปมันคงเป็นเรื่องยากที่กลับมาอีก</p>\n\n<blockquote>\n  <p><img src=\"/images/event/barcamp/bangkhen-2023b/hikaru-go.jpg\" /></p>\n\n  <p>เซียนเต๋าผู้คร่ำหวอดในวงการ กับการแบ่งปันประสบการณ์เมื่อเจอ<a href=\"//en.wikipedia.org/wiki/Knight_(chess)\">ม้า</a>เดินทะแยงแบบ<a href=\"//en.wikipedia.org/wiki/Bishop_(chess)\">บิชอป</a>!!</p>\n</blockquote>\n\n<p>คำถามก็คือว่า การผ่านพ้นจุดพีคนี้ไป ภาพในอนาคตของบาร์แคมป์จะออกมาเป็นอย่างไรต่อ งานมันจะล้มหายตายจากไปไม่เหลือใครมาร่วมงานอีกเลยหรือเปล่า? หรือว่ามันจะกลับมายืนพื้นในจุดสมดุลที่มีคนร่วมงานพอประมาณ แต่ในกลุ่มคนจำนวนน้อยนี้ก็สามารถแลกเปลี่ยนความสนใจจนก่อให้เกิดเป็นความสัมพันธ์อันแข็งแกร่งได้</p>\n\n<p>ผมหวังว่าจะเป็นภาพหลัง</p>\n\n<p>ไม่สิ มันน่าจะเป็นภาพหลังแล้วหล่ะ เพราะบาร์แคมป์ครั้งนี้ก็มีเรื่องแปลกใหม่ที่ไม่เคยเกิดขึ้นมาก่อน อย่างการที่มีน้องระดับมัธยมมาร่วมงานด้วย! – น้องเป็นเด็กโอลิมปิกชีววิทยาที่มาเล่าเรื่องโปรตีนอย่างออกรสออกชาติ</p>\n\n<blockquote>\n  <p><img src=\"/images/event/barcamp/bangkhen-2023b/improvise.jpg\" /></p>\n\n  <p><a href=\"//twitter.com/dtinth\">@dtinth</a> ที่มาเล่นดนตรีให้ฟังกันแบบสดๆ ไม่มีการเตี๊ยมล่วงหน้า!</p>\n</blockquote>\n\n<p>หัวข้ออื่นๆ ก็ยังมีความหลากหลายน่าสนใจ และชักชวนให้เราเข้าไปทำความรู้จักกับโลกใบนี้ที่ซับซ้อน เช่น โลกของนักกีฬาหมากกระดานที่แม้แต่เงินรางวัลระดับชนะเลิศก็ไม่มีวันเพียงพอต่อการดำรงชีพ จึงต้องประกอบอาชีพข้างเคียงอื่นๆ เช่นโค้ชและกรรมการไปด้วย โลกของการเล่นดนตรีผ่านระบบออนไลน์กับเพื่อนทั่วทุกมุมโลก ที่ต้องอาศัยการด้นสดเดาคีย์เพลง ที่อาจฝึกได้จากการฝึกแยกเสียงแบบ Berklee โลกของการออกแบบจรวดเพื่อส่งมนุษยชาติสู่อวกาศ โลกของการรักษาโรคทางจิตเวชที่ไม่ได้น่ากลัวอย่างที่คิด โลกของการดูหนังไปยันจบ end credit โลกของกีฬาฟันดาบที่เหนื่อยไม่แพ้ HIIT ไปจนถึงโลกของการจัดบาร์แคมป์ด้วยกันเอง ที่มีผู้จัดงานบาร์แคมป์บางแสนมาร่วมแลกเปลี่ยนด้วย</p>\n\n<blockquote>\n  <p><img src=\"/images/event/barcamp/bangkhen-2023b/mk.jpg\" /></p>\n\n  <p>ปัญหาที่ไม่มีใครหนีไม่พ้น: <a href=\"//twitter.com/narze\">@narze</a> กับการปิ้งสไลด์ในปี 2023 ถถถถถถถถถถถถ</p>\n</blockquote>\n\n<p>หรืออย่างหัวข้อของผมเองที่พูดเรื่องเรขาคณิตของตัวต่อ LEGO และทำให้ได้พบกับผู้ชื่นชอบ LEGO อีกหลายคนเช่นกัน (ชอบจนถึงขั้นตั้งชื่อเล่นลูกว่าน้องเลโก้)</p>\n\n<blockquote>\n  <p><img src=\"/images/event/barcamp/bangkhen-2023b/geometry-lego.jpg\" /></p>\n\n  <p>ขอขอบคุณภาพจากเพจอย่างเป็นทางการของงานครั้งนี้</p>\n</blockquote>\n\n<p>เสนห์แบบนี้คงหาได้ไม่ง่ายจากงานสัมมนาอย่างเป็นทางการงานอื่นๆ และผมเชื่อว่าถ้าเรายังคงสามารถรักษาบรรยากาศความหลากหลายของงาน เพื่อให้ได้พบปะเรียนรู้ “ทำความเข้าใจ” ผู้คนที่หลากหลายเช่นนี้ได้ต่อไป แบบนี้ก็น่าจะถือว่าบรรลุหัวใจของงานบาร์แคมป์แล้ว</p>","author":"","siteTitle":"neizod's speculation","siteHash":"939338c5557b1743f2c128736c6006e145dcabc81da9970f1c0dc8ae2feb0830","entryHash":"dbe088550a71e5475ed5f594ad0bb20b38aa543a870f819fe47383392fc28d86","category":"Thai"}
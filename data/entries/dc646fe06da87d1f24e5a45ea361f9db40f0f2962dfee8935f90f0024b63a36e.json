{"title":"ชาวรัสเซียคนแรกที่เห็นมหาสมุทรแปซิฟิก","link":"https://markpeak.net/first-russian-to-reach-pacific-ocean/","date":1720799451000,"content":"<p>เคยเขียนเรื่อง <a href=\"https://markpeak.net/vasco-nunez-de-balboa-pacific/\">ชาวตะวันตกคนแรกที่เห็นมหาสมุทรแปซิฟิก</a> แต่นั่นคือมหาสมุทรแปซิฟิกจากฝั่งทวีปอเมริกา</p>\n<p>เลยเกิดความสงสัยขึ้นมาว่า แล้วถ้าเป็นมหาสมุทรแปซิฟิกจากฝั่งเอเชีย ใครคือชาวตะวันตกคนแรกที่ค้นพบว่ามีมหาสมุทรอยู่ตรงนี้ และได้เห็นมันด้วยสายตาตัวเอง</p>\n<p>คำตอบเดาได้ไม่ยากว่าเป็นชาวรัสเซีย ที่ขยายดินแดนมาจากฝั่งยุโรป ข้ามดินแดนอันกว้างใหญ่ของไซบีเรีย จนมาสุดขอบทะเลอีกด้าน</p>\n<p>แต่ก่อนอื่นต้องย้อนประวัติศาสตร์รัสเซียกันสักหน่อย เพราะตอนแรกนั้นรัสเซียไม่ได้มีดินแดนกว้างใหญ่ระดับนี้</p>\n<h2>การขยายพื้นที่ของรัสเซียในไซบีเรีย</h2>\n<p>รัสเซียในยุคก่อตั้งประเทศนั้น มีดินแดนอยู่แถบกรุงมอสโกเท่านั้น จะเรียกว่า “แคว้นมอสโก” (<a href=\"https://en.wikipedia.org/wiki/Principality_of_Moscow\">Principality of Moscow</a> หรือ Grand Duchy of Moscow) มีอายุราว 270 ปี คือ ระหว่าง ค.ศ. 1282-1547</p>\n<p>หลังจากนั้น รัสเซียเริ่มขยายอิทธิพลมากขึ้น ตั้งตัวเป็นอาณาจักรซาร์ (<a href=\"https://en.wikipedia.org/wiki/Tsardom_of_Russia\">Tsardom of Russia</a>) ซึ่งคำว่า “ซาร์” มาจากตำแหน่ง Caesar ของโรมัน (ที่สืบทอดมาจากอาณาจักรไบแซนไทน์ หรือโรมันตะวันออกที่อิสตันบูล) ช่วงเวลานี้กินเวลาประมาณเกือบ 200 ปีคือ 1547-1721 ก่อนที่ซาร์ปีเตอร์มหาราช จะรบชนะจักรวรรดิสวีเดน และนำพารัสเซียเข้าสู่ยุคจักรวรรดิ (<a href=\"https://en.wikipedia.org/wiki/Russian_Empire\">Russian Empire</a>)</p>\n<p><img loading=\"lazy\" src=\"https://markpeak.net/wp-content/uploads/2024/07/Growth_of_Russia_1547-1725.png\" width=\"636\" height=\"365\" srcset=\"https://markpeak.net/wp-content/uploads/2024/07/Growth_of_Russia_1547-1725.png 636w, https://markpeak.net/wp-content/uploads/2024/07/Growth_of_Russia_1547-1725-300x172.png 300w\" /></p>\n<p>ในยุคอาณาจักรซาร์รัสเซีย ถือเป็นยุคที่รัสเซียขยายอาณาเขตจากยุโรป (ด้านตะวันตกของเทือกเขาอูราล ที่เป็นจุดกั้นแดนยุโรป-เอเชีย) ข้ามมายังฝั่งตะวันออก ไปจนสุดมหาสมุทรแปซิฟิก</p>\n<p>ก้าวแรกของรัสเซียในการขยายอิทธิพลคือการรบชนะอาณาจักรข่านแห่งไซเบอร์ (<a href=\"https://en.wikipedia.org/wiki/Khanate_of_Sibir\">Khanate of Sibir</a>) ซึ่งเป็นแคว้นชนเผ่าแห่งทุ่งหญ้าที่นับถืออิสลาม อยู่ทางตะวันออกของเทือกเขาอูราล เมืองหลวงของแคว้นนี้ในปัจจุบันคือเมือง <a href=\"https://en.wikipedia.org/wiki/Tyumen\">Tyumen</a> ซึ่งขึ้นเหนือมาจากประเทศคาซัคสถานมาอีกหน่อย แคว้นข่านแห่งไซเบอร์สืบเชื้อสายมาจากเผ่ากระโจมทองคำ (Golden Horde) ซึ่งเป็นลูกหลายของเจงกีสข่านอีกทีหนึ่ง</p>\n<p>กองทัพทหารม้า Cossack ของรัสเซียรบชนะอาณาจักรข่านไซเบอร์ในปี 1582 (<a href=\"https://en.wikipedia.org/wiki/Russian_conquest_of_Siberia\">Conquest of the Khanate of Sibir</a>) ซึ่งเป็นช่วงท้ายของรัชสมัย <a href=\"https://en.wikipedia.org/wiki/Ivan_the_Terrible\">Ivan the Terrible หรือ Ivan IV</a> กษัตริย์องค์แรกของยุคอาณาจักรซาร์รัสเซีย</p>\n<p>หลังจากนั้นเมื่อภาคตะวันออกหนทางเริ่มสะดวก ชาวรัสเซียก็เริ่มค่อยๆ ขยายอาณาจักร สร้างเมืองใหม่ทางตะวันออกอย่างช้าๆ โดยเมืองสำคัญคือ Tobolsk ที่อยู่ทางตะวันออกเลยจาก Tyumen ไปอีกหน่อย สร้างในปี 1587 และกลายเป็นเมืองหลวงของแคว้นไซบีเรียในระยะถัดมา</p>\n<p>ดินแดนไซบีเรียนอันกว้างใหญ่ มีแม่น้ำมากมาย ซึ่งแม่น้ำสายสำคัญๆ จะไหลแนวใต้-เหนือไปลงทะเลอาร์กติก เมืองสำคัญลำดับถัดมาคือ <a href=\"https://en.wikipedia.org/wiki/Tomsk\">Tomsk</a> ก่อตั้งในปี 1604 ตั้งอยู่บนชายฝั่งแม่น้ำ Tom River แม่น้ำสาขาของแม่น้ำ <a href=\"https://en.wikipedia.org/wiki/Ob_(river)\">Ob River</a> แม่น้ำสายใหญ่ที่สุดทางตอนกลางของไซบีเรีย</p>\n<p>ชาวรัสเซียเดินทางมาถึงแม่น้ำสายถัดไปคือ Yenisei River ในปี 1605 และตั้งเมือง Yeniseysk บนฝั่งแม่น้ำในปี 1619 ระหว่างนี้ชาวรัสเซียได้ค้าขายขนสัตว์ด้วยวิธีการล่องแม่น้ำขึ้นเหนือไปออกทะเลแล้ววกกลับมายังทะเลฝั่งยุโรป (<a href=\"https://en.wikipedia.org/wiki/Northern_Sea_Route\">Northern Sea Route</a>) แม้ประสบปัญหาทะเลกลายเป็นน้ำแข็ง ล่องเรือไม่ได้ในช่วงฤดูหนาว</p>\n<div><img loading=\"lazy\" src=\"https://markpeak.net/wp-content/uploads/2024/07/Siberiariverroutemap-1024x610.png\" width=\"700\" height=\"417\" srcset=\"https://markpeak.net/wp-content/uploads/2024/07/Siberiariverroutemap-1024x610.png 1024w, https://markpeak.net/wp-content/uploads/2024/07/Siberiariverroutemap-300x179.png 300w, https://markpeak.net/wp-content/uploads/2024/07/Siberiariverroutemap-768x458.png 768w, https://markpeak.net/wp-content/uploads/2024/07/Siberiariverroutemap-700x417.png 700w, https://markpeak.net/wp-content/uploads/2024/07/Siberiariverroutemap.png 1200w\" /><p>ภาพแม่น้ำและเมืองสำคัญในไซบีเรีย – <a href=\"https://en.wikipedia.org/wiki/Siberian_River_Routes\">Wikipedia</a></p></div>\n<p>ถัดมาคือทะเลสาบไบคาล (ซึ่งเป็นต้นน้ำสายหนึ่งของแม่น้ำ Yenisei และค้นพบโดยการล่องเรือมาทางต้นน้ำ) และแม่น้ำ <a href=\"https://en.wikipedia.org/wiki/Lena_(river)\">Lena</a> ซึ่งเป็นแม่น้ำสายใหญ่สายสุดท้ายที่อยู่ในแนวใต้-เหนือ (ถัดจาก Ob และ Yanisei)</p>\n<p>เมืองสำคัญบนฝั่งแม่น้ำ Lena คือเมือง <a href=\"https://en.wikipedia.org/wiki/Yakutsk\">Yakutsk</a> ก่อตั้งในปี 1632 (ปัจจุบันถือเป็นเมืองใหญ่มากในแถบนี้ มีประชากร 3.5 แสนคน) เมืองนี้เป็นจุดที่ตัวละครของเราจะเริ่มต้นขึ้น</p>\n<h2>Ivan Moskvitin ชาวรัสเซียคนแรกที่เห็นมหาสมุทรแปซิฟิก</h2>\n<p><a href=\"https://en.wikipedia.org/wiki/Ivan_Moskvitin\">Ivan Moskvitin</a> เป็นนักสำรวจชาวรัสเซีย ที่เราไม่รู้ข้อมูลของเขามากนัก คาดกันว่าเป็นชาวมอสโก เขาเดินทางมาถึงเมือง Tomsk ในปี 1626 และมาถึง Yakutsk ในปี 1636 หรือ 1637</p>\n<p>หลังจากนั้นคณะสำรวจของ Moskvitin ถูกส่งไปสำรวจพื้นที่ทางตะวันออกของ Yakutsk โดยเจอกับแม่น้ำ <a href=\"https://en.wikipedia.org/wiki/Maya_(river)\">Maya River</a> ในปี 1638 (เป็นแม่น้ำสายย่อยของแม่น้ำ Aldan ที่เป็นสายย่อยของ Lena อีกที นั่นคือไหลลงทะเลทางเหนือ) จากนั้นข้ามภูเขา <a href=\"https://en.wikipedia.org/wiki/Dzhugdzhur\">Dzhugdzhur</a> และเจอกับแม่น้ำ <a href=\"https://en.wikipedia.org/wiki/Ulya\">Ulya</a> ที่อยู่ทางฝั่งตะวันออกของภูเขา ไหลลงทะเลโอคอตส์ (<a href=\"https://en.wikipedia.org/wiki/Sea_of_Okhotsk\">Sea of Okhotsk</a>) ในมหาสมุทรแปซิฟิก ซึ่งอยู่ตอนเหนือของเกาะฮอกไกโด เกาะซัคคาลิน คณะของเขาล่องเรือมาตามแม่น้ำในปี 1639 กลายเป็นชาวรัสเซียคนแรกที่เห็นมหาสมุทรแปซิฟิก (<a href=\"https://maps.app.goo.gl/PRWw63ivZjzrmorm7\">จุดที่เป็นปากแม่น้ำใน Google Maps</a>, <a href=\"http://lemur59.ru/node/9782\">ปัจจุบันเป็นสถานที่ท่องเที่ยวเล็กๆ ในรัสเซีย</a>)</p>\n<p>คณะของ Moskvitin ตั้งค่ายอยู่ริมปากแม่น้ำ Ulya แล้วล่องเรือขึ้นไปทางเหนืออีกหน่อย เจอกับแม่น้ำอีกสายคือ <a href=\"https://en.wikipedia.org/wiki/Okhota\">Okhotsk หรือ Okhota</a> และล่องเรือในทะเลไปทางตะวันออกเรื่อยๆ ไกลสุดที่อ่าว <a href=\"https://en.wikipedia.org/wiki/Taui_Bay\">Taui Bay</a></p>\n<p>จากนั้นคณะของเขาล่องเรือกลับมาทางตะวันตก เลยลงไปทางใต้จนถึงอ่าว <a href=\"https://en.wikipedia.org/wiki/Uda_Gulf\">Uda Gulf</a> และวกกลับตะวันออก ลงใต้ไปอีกหน่อยจนถึงอ่าวซัคคาลิน (<a href=\"https://en.wikipedia.org/wiki/Sakhalin_Gulf\">Sakhalin Gulf</a>) ที่อยู่ด้านตะวันตกของเกาะซัคคาลิน การสำรวจเหล่านี้เกิดขึ้นในปี 1940 หลังจากนั้นคณะของเขาเดินทางกลับ Yakutsk ในปี 1641 และเดินทางกลับมอสโกในปี 1646 หลังจากนั้นเขาเดินทางกลับมายัง Tomsk อีกครั้งในปี 1647 แล้วชีวิตของเขาที่ถูกบันทึกไว้ก็มีแค่นี้</p>\n<div><img loading=\"lazy\" src=\"https://markpeak.net/wp-content/uploads/2024/07/Ivan-Moskvitin-route.jpg\" width=\"500\" height=\"370\" srcset=\"https://markpeak.net/wp-content/uploads/2024/07/Ivan-Moskvitin-route.jpg 500w, https://markpeak.net/wp-content/uploads/2024/07/Ivan-Moskvitin-route-300x222.jpg 300w\" /><p>เส้นทางสำรวจของ Ivan Moskvitin จาก <a href=\"http://lemur59.ru/node/9782\">lemur59.ru</a></p></div>\n<div><img loading=\"lazy\" src=\"https://markpeak.net/wp-content/uploads/2024/07/image007.png\" width=\"623\" height=\"308\" srcset=\"https://markpeak.net/wp-content/uploads/2024/07/image007.png 623w, https://markpeak.net/wp-content/uploads/2024/07/image007-300x148.png 300w\" /><p>เส้นทางล่องเรือในมหาสมุทรแปซิฟิกของ Ivan ภาพจาก <a href=\"https://pojects.kco27.ru/moskvitin/index.files/image007.png\">kco27.ru</a></p></div>\n<p>ในช่วงระหว่างนี้มีนักสำรวจชาวรัสเซียคณะอื่นๆ อีกมาก (อ่าน timeline ได้จาก <a href=\"https://en.wikipedia.org/wiki/Russian_conquest_of_Siberia\">Russian conquest of Siberia</a>) โดยนักสำรวจคนสำคัญอีกคนคือ <a href=\"https://en.wikipedia.org/wiki/Semyon_Dezhnev\">Semyon Dezhnev</a> ที่เดินทางไปยังจุดสุดทวีป และล่องเรือข้ามช่องแคบแบริ่งที่คั่นกลางระหว่างเอเชียกับอเมริกาได้ในปี 1648</p>The post <a href=\"https://markpeak.net/first-russian-to-reach-pacific-ocean/\">ชาวรัสเซียคนแรกที่เห็นมหาสมุทรแปซิฟิก</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"dc646fe06da87d1f24e5a45ea361f9db40f0f2962dfee8935f90f0024b63a36e","category":"Thai"}
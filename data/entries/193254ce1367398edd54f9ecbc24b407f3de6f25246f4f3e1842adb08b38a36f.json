{"title":"Netflix ออกรายงานสถิติชั่วโมงการรับชมคอนเทนต์บนแพลตฟอร์ม \"Engagement Report\" เป็นครั้งแรก","link":"https://www.blognone.com/node/137205","date":1702445146000,"content":"<div><div><div><p>Netflix เปิดเผยข้อมูลสถิติการรับชมคอนเทนต์บนแพลตฟอร์มเพิ่มเติม จากก่อนหน้านี้ Netflix มีการ<a href=\"https://www.blognone.com/node/125870\">รายงาน Top 10 เป็นรายสัปดาห์</a> และสถิติคอนเทนต์ยอดนิยมตลอดกาล มาตั้งแต่ปลายปี 2021</p>\n<p>รายงานการรับชมคอนเทนต์ทั้งหมดบนแพลตฟอร์มมีชื่อว่า \"What We Watched: A Netflix Engagement Report\" โดยจะเผยแพร่ปีละ 2 ครั้ง เป็นรายงานตัวเลขการรับชมในระยะเวลา 6 เดือน แสดงข้อมูลชั่วโมงที่รับชมของทุกคอนเทนต์ ทั้งออริจินัลและซื้อลิขสิทธิ์ รวมทั้งระบุว่าคอนเทนต์นั้นฉายเฉพาะบางพื้นที่หรือฉายทั่วโลก เงื่อนไขเพิ่มเติมคือชั่วโมงรับชมต้องมากกว่า 50,000 ชั่วโมงขึ้นไป และตัวเลขจะรายงานโดยปัดเป็นหลักแสน</p>\n<p>รายงานฉบับแรกนี้เป็นของเดือนมกราคมถึงมิถุนายน 2023 ครอบคลุมคอนเทนต์มากกว่า 18,000 เรื่อง คิดเป็นมากกว่า 99% ของการรับชมทั้งหมด ในชั่วโมงรับชมรวมมากกว่า 1 แสนล้านชั่วโมง</p>\n<p>ไฮไลท์ที่ Netflix ยกตัวอย่าง มีทั้งซีรี่ส์ซีซันใหม่อย่าง Ginny &amp; Georgia, Alice in Borderland, The Marked Heart ซีรี่ส์ใหม่เช่น The Night Agent, The Diplomat, Beef, The Glory ภาพยนตร์ออริจินัลที่จับกลุ่มคนดูวงกว้างเช่น The Mother, Luther: The Fallen Sun และ <a href=\"https://www.blognone.com/node/133605\">Hunger ของประเทศไทย</a> (92.3 ล้านชั่วโมง)</p>\n<p>สุดท้าย Netflix ย้ำว่าการวัดความสำเร็จของคอนเทนต์ในแพลตฟอร์ม ไม่ได้ดูแค่จำนวนชั่วโมงเพียงอย่างเดียว แต่พิจารณาทั้งจำนวนผู้ชมเทียบกับต้นทุนการผลิต ตลอดจนวันที่เริ่มฉาย รวมถึงปัจจัยอื่น นอกจากนี้การให้ข้อมูลดังกล่าว ทำให้ Netflix เป็นแพลตฟอร์มที่เปิดเผยตัวเลขมากกว่าผู้ให้บริการสตรีมมิ่งทุกราย ยกเว้นแค่ YouTube สามารถดาวน์โหลดข้อมูลสถิติการรับชมได้จากที่มา</p>\n<p>ที่มา: <a href=\"https://about.netflix.com/en/news/what-we-watched-a-netflix-engagement-report\">Netflix</a></p>\n</div></div></div><div><div>Topics: </div><div><div><a href=\"/topics/netflix\">Netflix</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"193254ce1367398edd54f9ecbc24b407f3de6f25246f4f3e1842adb08b38a36f","category":"Thai"}
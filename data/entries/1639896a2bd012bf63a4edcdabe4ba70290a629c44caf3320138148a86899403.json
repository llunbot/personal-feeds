{"title":"ร้านค้า Apple จีนเตือนใช้สาย USB-C Android ชาร์จ iPhone 15 อาจทำให้เครื่องร้อนเกินต้านได้","link":"https://www.blognone.com/node/135920","date":1695644580000,"content":"<div><div><div><p>Apple ได้วางขาย iPhone 15 ซีรี่ส์ได้ไม่นาน และหนึ่งในการเปลี่ยนแปลงของรุ่นนี้คือการเปลี่ยนพอร์ตการเชื่อมต่อจาก Lightning เป็น USB-C ถือเป็นสัญญาณที่ดีของการเปลี่ยนผ่านมาสู่พอร์ตการเชื่อมต่อที่มีมาตรฐานเดียวกันทั่วโลก แต่รายงานล่าสุดจากประเทศจีน ร้านขายสินค้าของ Apple โดยเฉพาะบางแห่งออกโรงเตือนไม่ให้ใช้สายชาร์จของ Android ร่วมกับ iPhone 15 โดยอ้างถึงความกังวลที่อาจทำให้เครื่องร้อนเกินต้านได้</p>\n<p><img alt=\"No Description\" src=\"https://www.blognone.com/sites/default/files/externals/e3277219c0fc8c4324cc1faeaa10ebff.jpg\" /></p>\n<p>คำเตือนนี้ปรากฏขึ้นที่ร้านขายสินค้าของ Apple ในเมืองฝอซาน มณฑลกวางตุ้ง ซึ่งแนะนำลูกค้าไม่ให้ใช้สายเคเบิล Android ที่เป็น Type-C ในการชาร์จ iPhone 15 โดยแนะนำว่าการใช้สายเคเบิล Android อาจทำให้เครื่องร้อนเกินต้านได้เนื่องจากสายของ Android มีระยะห่างของขั้วที่ 9-Pin และ 11-Pin ให้มีระยะห่างที่น้อยกว่าสายของ Apple เล็กน้อย</p>\n<p>คำแนะนำนี้ไม่ได้จำกัดอยู่เพียงร้านค้าเดียว เนื่องจากมีรายงานที่ระบุว่าร้านค้าที่เป็นตัวแทนของ Apple หลายแห่งได้ออกคำเตือนที่คล้ายกัน จนเกิดการถกเถียงอย่างต่อเนื่องว่า คำแนะนำดังกล่าวคือการกังวลด้านความปลอดภัยของอุปกรณ์ หรือเป็นกลยุทธ์เพื่อเพิ่มยอดขายอุปกรณ์เสริมที่เป็นกรรมสิทธิ์ของ Apple กันแน่</p>\n<p>ณ ขณะนี้ Apple ยังไม่ได้ออกแถลงอย่างเป็นทางการเพื่อชี้แจงเรื่องใช้สายชาร์จ Android กับ iPhone 15 ซีรี่ส์แต่อย่างใด ส่งผลให้เกิดคำถามเกี่ยวกับความเข้ากันได้ของสายชาร์จ แม้ว่าหน้าตาของสาย Type-C ดูเหมือนกันก็ตาม</p>\n<p><em>ภาพประกอบจาก Gizmo China</em><br />\n<img alt=\"No Description\" src=\"https://www.blognone.com/sites/default/files/externals/f2adc22e7c35167cc8ec056ecaca8b97.jpg\" /></p>\n<p>ที่มา - <a href=\"https://www.gizmochina.com/2023/09/24/apple-stores-warn-against-android-cables-potential-overheating/\">Gizmo China</a></p>\n</div></div></div><div><div>Topics: </div><div><div><a href=\"/topics/iphone-15\">iPhone 15</a></div><div><a href=\"/topics/iphone-15-pro\">iPhone 15 Pro</a></div><div><a href=\"/topics/apple\">Apple</a></div><div><a href=\"/topics/usb-c\">USB-C</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1639896a2bd012bf63a4edcdabe4ba70290a629c44caf3320138148a86899403","category":"Thai"}
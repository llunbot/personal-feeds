{"title":"ทำเกมลงคอนโซลมันเสี่ยง Warner Bros. Games หันไปโฟกัสเกมมือถือและ Live Service","link":"https://www.blognone.com/node/138558","date":1709696561000,"content":"<div><div><div><p>J.B. Perrette หัวหน้าธุรกิจเกมของ Warner Bros. Games ไปพูดที่งานสัมมนานักลงทุนของ Morgan Stanley เล่าถึงแนวทางของบริษัทว่าจะมุ่งไปยังเกมแนว live-service, free-to-play และเกมมือถือมากขึ้น เพราะมองว่ามีโอกาสเติบโตสูงกว่า</p>\n<p>Perrette บอกว่าที่ผ่านมา Warner Bros. Games ไปโฟกัสกับการทำเกมเล่นคนเดียว โปรดักชันระดับ AAA บนเครื่องคอนโซล ซึ่งเกมอย่าง <a href=\"https://www.blognone.com/node/137559\">Hogwarts Legacy ประสบความสำเร็จสูงมาก มียอดขาย 22 ล้านชุด</a> <a href=\"https://www.blognone.com/node/137755\">ขึ้นเป็นเกมขายดีอันดับหนึ่งของปี 2023</a> แต่ไม่มีอะไรการันตีว่าเกมลักษณะเดียวกันเกมถัดๆ ไปจะประสบความสำเร็จแบบนี้อีก โดยเขายกตัวอย่าง<a href=\"https://www.blognone.com/node/118079\">เกม Suicide Squad: Kill the Justice League</a> ที่เพิ่งวางขายในเดือนกุมภาพันธ์ ว่าล้มเหลวในแง่ยอดขาย</p>\n<p>แนวทางใหม่ของบริษัทจึงเป็นการสร้างเกมแนว live-service ที่อิงจาก \"แฟรนไชส์หลัก\" ของค่าย เช่น Mortal Kombat, Game of Thrones, Harry Potter, DC ผู้เล่นเข้ามาเล่นได้เรื่อยๆ มีโมเดลการจ่ายเงินระยะยาว แทนการทำเกมคอนโซลที่วัดกันที่ยอดขายตอนแรกเพียงอย่างเดียว จะช่วยลดความเสี่ยงทางธุรกิจ สร้างรายได้ที่ยั่งยืนและสม่ำเสมอมากกว่า</p>\n<p><img alt=\"No Description\" src=\"https://www.blognone.com/sites/default/files/externals/f6f1611fe3ed9e3278b3e3c5d0e47d18.jpeg\" /></p>\n<p>ตัวอย่างเกมลักษณะนี้ของบริษัทคือ Harry Potter: Magic Awakened เกมมือถือในจักรวาล Harry Potter ที่เกมเพลย์เป็นการ์ดเกม, <a href=\"https://www.blognone.com/node/133461\">Harry Potter: Quidditch Champions เกมแข่งควิดดิชที่แยกมาจาก Hogwarts Legacy</a>, <a href=\"https://www.blognone.com/node/130997\">Mortal Kombat: Onslaught ที่เป็นเกมมือถือ</a> เป็นต้น</p>\n<p>Warner Bros. Games ไม่ใช่บริษัทแรกที่ปรับทิศทางมาทำเกมแนว live service เพราะ<a href=\"https://www.blognone.com/node/133658\">เจ้าพ่อเกมคอนโซลเล่นคนเดียวแบบโซนี่ก็เคยประกาศทิศทางนี้</a> แม้ว่า<a href=\"https://www.blognone.com/node/136663\">ชีวิตจริงจะไม่ง่ายอย่างที่คิดฝันไว้</a></p>\n<p>ที่มา - <a href=\"https://www.gamespot.com/articles/warner-bros-discusses-volatile-aaa-console-games-will-lean-into-free-to-play-and-mobile/1100-6521597/\">Gamespot</a></p>\n</div></div></div><div><div>Topics: </div><div><div><a href=\"/topics/warner-bros\">Warner Bros.</a></div><div><a href=\"/topics/games\">Games</a></div><div><a href=\"/topics/harry-potter\">Harry Potter</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"79b8e83aca1c32c7bee288c3c705cd9587f9ab50be93a80392b4857b9b61b8bf","category":"Thai"}
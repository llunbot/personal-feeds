{"title":"พบช่องโหว่ Sinkclose ในซีพียู AMD ทั้งใหม่และเก่า เปิดทางแฮ็กเกอร์ฝังมัลแวร์ตรวจจับยาก","link":"https://www.blognone.com/node/141349","date":1723260663000,"content":"<div><div><div><p>ทีมนักวิจัยความปลอดภัยจากบริษัท IOActive เปิดเผยช่องโหว่ระดับร้ายแรง (Severity: High) ของซีพียู AMD ซึ่งย้อนรุ่นไปได้ถึงซีพียูรุ่นปี 2006 หรือเป็นระยะเวลาเกือบ 20 ปี (เพราะมีอยู่มานานแล้วแต่เพิ่งถูกค้นพบ)</p>\n<p>ช่องโหว่นี้ถูกตั้งชื่อว่า \"Sinkclose\" อาการคือแฮ็กเกอร์ที่เข้าถึงสิทธิระดับสูงสุด หรือระดับเคอร์เนลของระบบปฏิบัติการ (Ring 0 ตามระบบ <a href=\"https://en.wikipedia.org/wiki/Protection_ring\">Protection Ring</a>) สามารถเข้าไปแก้ไขส่วนจัดการระบบซีพียู System Management Mode (SMM) ซึ่งอยู่ในระดับ Ring 2 ที่ต่ำกว่า แต่แยกส่วนจากระบบปฏิบัติการได้ ผลคือแฮ็กเกอร์สามารถเข้าไปฝังมัลแวร์ไว้ใน SMM แม้ SMM ถูกล็อคไม่ให้แก้ไข มัลแวร์ที่ถูกฝังไว้จะถูกตรวจจับได้ยากจากชั้นของระบบปฏิบัติการ ต้องใช้เครื่องมือภายนอกเข้ามาต่อเชื่อมกับซีพียูแล้วสแกนหาจากหน่วยความจำเท่านั้น</p>\n<p>ช่องโหว่นี้มี<a href=\"https://www.amd.com/en/resources/product-security/bulletin/amd-sb-7014.html\">คะแนนความรุนแรง 7.5 จาก 10</a> แต่ก็โจมตีค่อนข้างยากในทางปฏิบัติ เพราะแฮ็กเกอร์ต้องเข้าถึงสิทธิระดับเคอร์เนลได้ก่อน จึงมีโอกาสสูงที่การโจมตีผ่านช่องโหว่นี้จะไม่เกิดเป็นวงกว้าง แต่จะเกิดแบบเจาะจงกับองค์กรเป้าหมายที่กลุ่มแฮ็กเกอร์ระดับสูงเข้าไปแฝงตัวเพื่อขโมยข้อมูลสำคัญๆ</p>\n<p>ข้อมูลจาก AMD ระบุชื่อซีพียูที่ได้รับผลกระทบ ว่าย้อนไปถึง Ryzen 3000, Threadripper 3000, Athlon 3000 Mobile และ Epyc ตั้งแต่ 1st Gen (ตรงนี้ยังขัดกับข้อมูลของ IOActive ที่บอกว่าเก่ากว่านั้น) โดย AMD ได้ออกแพตช์เร่งด่วนลดผลกระทบจากช่องโหว่ (mitigation) แล้ว และจะออกอัพเดตเฟิร์มแวร์เพื่อแก้ปัญหาอย่างถาวรต่อไป</p>\n<p>ที่มา - <a href=\"https://www.amd.com/en/resources/product-security/bulletin/amd-sb-7014.html\">AMD</a>, <a href=\"https://ioactive.com/event/def-con-talk-amd-sinkclose-universal-ring-2-privilege-escalation/\">IOActive</a>, <a href=\"https://www.wired.com/story/amd-chip-sinkclose-flaw/\">Wired</a>, <a href=\"https://www.bleepingcomputer.com/news/security/new-amd-sinkclose-flaw-helps-install-nearly-undetectable-malware/\">Bleeping Computer</a></p>\n<p><img alt=\"No Description\" src=\"https://www.blognone.com/sites/default/files/externals/10f2ac22c543294a755bf3ef64112de2.jpg\" /></p>\n<blockquote><p>\"Researchers warn that a bug in AMD’s chips would allow attackers to root into some of the most privileged portions of a computer...\" New piece from <a href=\"https://twitter.com/WIRED?ref_src=twsrc%5Etfw\">@WIRED</a> featuring research from IOActive Principal Security Consultants, Enrique Nissim &amp; Krzysztof Okupski. <a href=\"https://t.co/UuvzC2qyGI\">https://t.co/UuvzC2qyGI</a></p>\n<p>— IOActive, Inc (@IOActive) <a href=\"https://twitter.com/IOActive/status/1821906484135129102?ref_src=twsrc%5Etfw\">August 9, 2024</a></p></blockquote>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/cpu\">CPU</a></div><div><a href=\"/topics/ryzen\">Ryzen</a></div><div><a href=\"/topics/epyc\">EPYC</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a254006c8c9ecb4814cfe2204b3c27e8444ab40c856b822d0090718437c1f121","category":"Thai"}
{"title":"รีวิว Galaxy Z Flip 3 รอบสองของ Flip ฟีเจอร์ครบครันขึ้น ในราคาที่ถูกลง","link":"https://www.blognone.com/node/124433","date":1629955551000,"content":"<div><div><div><p>แม้มือถือจอพับได้ เป็นอีกนวัตกรรมฟอร์มแฟกเตอร์ของมือถือ ที่ดูจะมีแต่รูปทรงเดิมๆ ติดต่อกันมานานหลายปี จนกระทั่งมาเป็น <a href=\"https://www.blognone.com/node/114619\">Galaxy Z Flip</a> ในปีก่อน ที่เปิดตัวมาในราคา 44,990 บาท และยังไม่กันน้ำ รวมถึงหน้าจอแบบพับได้ อาจยังไม่แข็งแรงนัก</p>\n<p>แต่มาคราวนี้ มือถือจอพับได้รุ่นใหม่ของ Samsung ที่แม้จะชื่อ Galaxy Z Flip 3 แต่เป็นรุ่นที่สองของตระกูล Z Flip ที่ใช้เลข 3 เพื่อให้เข้ากันกับ Galaxy Z Fold 3 แถมดูเหมือนว่านอกจากตัวเลขที่ก้าวกระโดดแล้ว การพัฒนาฟีเจอร์ต่างๆ ในการใช้งานจริงของ Z Flip 3 ก็ก้าวกระโดดจากรุ่นแรกพอสมควร ในราคาที่จับต้องได้มากขึ้น ที่ 34,900 บาท ไล่เลี่ยกับมือถือเรือธงตัวท็อปทั่วไป</p>\n<p><img src=\"https://www.blognone.com/sites/default/files/externals/4f76e0eac89127160644d9e4d7cba1d3.jpg\" /></p>\n<p><strong>สเปก</strong></p>\n<ul>\n<li>หน้าจอ AMOLED ด้านนอก 1.9 นิ้ว ความละเอียด 260x512 พิกเซล</li>\n<li>หน้าจอ AMOLED ภายใน 6.7 นิ้ว ความละเอียด 2640x1080 พิกเซล อัตรารีเฟรช 120Hz</li>\n<li>ชิป Snapdragon 888</li>\n<li>แรม 8GB</li>\n<li>หน่วยความจำภายใน 128GB และ 256GB</li>\n<li>กล้องหน้า 10MP</li>\n<li>กล้องหลัง 2 กล้อง เป็นกล้องไวด์ กับอัลตร้าไวด์ ความละเอียด 12MP ทั้งคู่</li>\n<li>แบตเตอรี่ 3,300mAh ชาร์จด้วย USB-C</li>\n<li>กันน้ำ IPX8</li>\n<li>รัน Android 11 ครอบด้วย One UI 3.5</li>\n</ul>\n<p><strong>หน้าจอและลักษณะภายนอก</strong></p>\n<p>เริ่มต้นที่หน้าจอด้านนอกหรือ cover screen ที่ใหญ่ขึ้นจาก 1.1 นิ้วในรุ่นแรก เป็น 1.9 นิ้ว ความละเอียด 260x512 พิกเซล เมื่อมีขนาดใหญ่ขึ้น ก็ใช้งานได้จริงมากขึ้น ทั้งเพื่อถ่ายรูป หรือใช้เพื่ออ่านแจ้งเตือน โดยผู้ใช้จะสามารถเปลี่ยนสไตล์นาฬิกา หรือเปลี่ยนวอลล์เปเปอร์ของหน้าจอภายนอกได้ในการตั้งค่า</p>\n<p><img src=\"https://www.blognone.com/sites/default/files/externals/3b6e553ec421c02994336f3b8672d203.jpg\" /></p>\n<p>Samsung ให้ widget บนหน้าจอภายนอกมา 6 ชนิดคือ เครื่องเล่นเพลง, สภาอากาศ, ตารางสิ่งที่ต้องทำประจำวัน, การตั้งปลุกครั้งต่อไป, Samsung Health และนาฬิกาจับเวลา โดยสามารถเลือกให้ widget แต่ละชนิดแสดงหรือไม่แสดงได้ในการตั้งค่าเช่นกัน</p>\n<p><img src=\"https://www.blognone.com/sites/default/files/externals/3c21e0cd02793dc18ec542389d848638.jpg\" /></p>\n<p>ตัวเครื่องขณะพับจะหนาเล็กน้อย มีลักษณะคล้ายคลึงกับตลับแป้ง ยังมีช่องว่างตรงกลางเครื่องอยู่ ไม่ได้พับทบกันสนิท</p>\n<p><img src=\"https://www.blognone.com/sites/default/files/externals/b0a6b1eb195a05cbe6b0e246fbd4d3c6.jpg\" /></p>\n<p><strong>หน้าจอภายใน และการใช้งาน</strong></p>\n<p>เมื่อเปิดฝาเครื่องมา จะพบกับหน้าจอภายในที่คราวนี้เป็นหน้าจออัตรารีเฟรช 120Hz ทำให้การใช้งานลื่นไหลมากขึ้น และสิ่งที่หลายๆ คนน่าจะสงสัยคือรอยพับตรงกลางจอ เห็นได้ชัดแค่ไหน คำตอบคือในการทั่วไป แทบจะไม่รู้สึกถึงรอยพับเลย หากไม่ตั้งใจขยับจอเครื่องให้สะท้อนกับแสง และหน้าจอมีความสว่างมากพอสู้แสงได้ทั้งในและนอกอาคาร แบตเตอรี่อยู่ได้เต็มวัน โดยไม่รู้สึกว่าน้อยกว่ามือถือปกติทั่วไป</p>\n<p><img src=\"https://www.blognone.com/sites/default/files/externals/ee3f11de1c1060abbf9e2ffb03962078.jpg\" /></p>\n<p>เมื่อกางออกมาเต็มที่ ตัวเครื่องจะบางไม่แตกต่างจากมือถือเรือธงอื่นๆ ในปัจจุบัน  ความรู้สึกหลักๆ จะคล้ายกับการใช้งานมือถือที่มีอัตราส่วนหน้าจอในทางยาวมากกว่าปกติ อาจต้องใช้การเอื้อมนิ้วเล็กน้อย เพื่อแตะส่วนบนสุดและล่างสุดของจอ</p>\n<p><img src=\"https://www.blognone.com/sites/default/files/externals/63c1c5a617415e45ac6ba5919e676b36.jpg\" /><img src=\"https://www.blognone.com/sites/default/files/externals/6386bcb3991973d02aa52cb4fe4539c1.jpg\" /></p>\n<p>ช่วงข้อต่อของเครื่องค่อนข้างแข็ง เปิดปิดด้วยมือเดียวจะลำบากหน่อย อาจต้องใช้สองมือช่วยเปิด แต่ข้อดีคือทำให้ผู้ใช้สามารถกางหน้าจอค้างไว้กี่องศาก็ได้ โดยที่หน้าจอไม่ปิดหรือขยับเอง แต่เรื่องความคงทนในระยะยาว อาจจะขึ้นอยู่กับการใช้งาน เพราะก็ยังพอมีรอยที่เศษผงจะเข้าไปในกลไกขยับได้บ้าง</p>\n<p><img src=\"https://www.blognone.com/sites/default/files/externals/b7a2398fdb30bba77454ab6ff5718787.jpg\" /></p>\n<p>การใช้งาน เล่นเกม ฟังเพลง และดูวิดีโอ ทำได้ดีขึ้น เพราะทั้งสเปก Snapdragon 888 ระดับเรือธง หน้าจอ 120Hz และลำโพงคู่ที่เสียงค่อนข้างดัง แม้ความชัดยังไม่เท่ากับมือถือเรือธงรุ่นอื่น แต่ส่วนอื่นก็แทบไม่ต่างจากมือถือแอนดรอยด์เรือธงของปีนี้เท่าไร</p>\n<p>อีกจุดที่แก้ปัญหาคือคราวนี้ตัวเครื่องกันน้ำ IPX8 แล้ว ใช้งานได้แบบสบายใจ ไม่ต้องกลัวน้ำกระเด็นใส่ แค่อาจต้องระวังเรื่องฝุ่นผงเช่นเดิม แต่ในอนาคต Samsung ก็อาจหานวัตกรรมเพิ่มเติมมากันฝุ่นให้ตัวเครื่องได้อีกก็ได้</p>\n<p>ข้อเสียเล็กน้อยคือหน้าจอที่มีอัตราส่วนต่างจากรุ่นอื่น มีความยาวมากกว่าความกว้าง ทำให้วิดีโอทั่วไปที่ดู เช่นบน Youtube จะมีแถบดำอยู่ด้านซ้ายและขวามากกว่ามือถือทั่วไป และเมื่อซูมเข้า ส่วนบนและล่างก็จะถูกตัดออกไปเยอะ</p>\n<p><img src=\"https://www.blognone.com/sites/default/files/externals/fdca184a8965b2cad410a8e9aeda4a87.jpg\" /></p>\n<p><strong>กล้องถ่ายภาพ</strong></p>\n<p>เรื่องกล้องอาจจะเป็นจุดที่ Galaxy Z Flip โดดเด่นน้อยที่สุด กล้องหน้าความละเอียดอยู่ที่ 10MP รูรับแสง f/2.4 ส่วนกล้องหลังมี 2 กล้อง เป็นกล้องไวด์ความละเอียด 12MP รูรับแสง f/1.8 กับกล้องอัลตร้าไวด์ 12MP รูรับแสง f/2.2 ส่วน ซึ่งเป็นกล้องที่ใช้งานทั่วไปได้ดีตามมาตรฐาน Samsung แต่ไม่มีเซ็นเซอร์ระยะชัดลึก หรือเลนส์ซูมมาด้วย</p>\n<p><img src=\"https://www.blognone.com/sites/default/files/externals/d0f8f03035bae9432893703d8e790803.jpg\" /></p>\n<p><strong>ตัวอย่างภาพถ่าย</strong></p>\n<p><img src=\"https://www.blognone.com/sites/default/files/externals/5f3517ea9f73f78391ae33c7e4b0dcdf.jpg\" /><em>ภาพจากกล้องหลังหลัก</em><br />\n<img src=\"https://www.blognone.com/sites/default/files/externals/543964bac262c49aad64a6a20541fcc9.jpg\" /><em>ภาพจากกล้องหลังหลัก</em><br />\n<img src=\"https://www.blognone.com/sites/default/files/externals/0dc12c4fd4ba9a394eda78b156cd26b5.jpg\" /><em>ภาพจากกล้องอัลตร้าไวด์</em><br />\n<img src=\"https://www.blognone.com/sites/default/files/externals/013aa301f9d98845cf831d9c9e605206.jpg\" /><em>ภาพจากกล้องหลัก เปิด Night Mode</em><br />\n<img src=\"https://www.blognone.com/sites/default/files/externals/199f17e6d4d8da3886c32af8d0a9bb04.jpg\" /><em>ภาพจากกล้องหน้า</em></p>\n<p><strong>สรุป</strong></p>\n<p>Galaxy Z Flip 3 เรียกได้ว่าเป็นมือถือจอพับรุ่นที่สองที่เติมเต็มส่วนที่ขาดของรุ่นแรกได้แทบทั้งหมด ทั้งสเปกเรือธง หน้าจออัตรารีเฟรช 120Hz ที่สว่างขึ้น ลำโพงคู่ และการกันน้ำ IPX8 และส่วนที่สำคัญที่สุดคือราคาที่ถูกลงมาจนจับต้องได้ที่ 34,900 บาท</p>\n<p>แม้เรื่องกล้องจะไม่โดดเด่น และความทนทานของข้อต่อและจอพับ อาจต้องติดตามดูในระยะยาว แต่ถ้าชอบความแปลกใหม่และนวัตกรรมล้ำสมัย รวมถึงอยากได้มือถือที่หยิบขึ้นมาใช้เมื่อไรก็ทำให้คนต้องเหลียวมอง Galaxy Z Flip 3 น่าจะเป็นอีกตัวเลือกที่มีสไตล์มากที่สุดของปีนี้</p>\n<p><img src=\"https://www.blognone.com/sites/default/files/externals/b8a9a7feff265cb7aa4481708364108a.jpg\" /></p>\n</div></div></div><div><div>Topics: </div><div><div><a href=\"/topics/galaxy-z-flip\">Galaxy Z Flip</a></div><div><a href=\"/topics/samsung\">Samsung</a></div><div><a href=\"/topics/mobile\">Mobile</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9fcc929bbcaa3fbb7e6bb3e48f58b616ba60cc5f0c0c1a0387be0fe62c7a19f0","category":"Thai"}
{"title":"[ลือ] Apple สาธิตเฮดเซต Mixed Reality กับผู้บริหารระดับสูงแล้ว เตรียมเปิดตัวมิถุนายนนี้","link":"https://www.blognone.com/node/133173","date":1679876847000,"content":"<div><div><div><p>Mark Gurman แห่ง Bloomberg รายงานข้อมูลเกี่ยวกับสินค้าใหม่แอปเปิลในจดหมายข่าว Power On ตอนล่าสุด โดยคราวนี้พูดถึงความคืบหน้าของเฮดเซต AR/VR, ฟีเจอร์ใหม่ Apple Watch และของใหม่ที่จะมีใน iOS 17</p>\n<p>โดยเขาให้ข้อมูลว่าเมื่อสัปดาห์ที่ผ่านมา แอปเปิลได้จัดการประชุมกับผู้บริหารระดับสูงระดับ Top 100 ที่ Steve Jobs Theater และไฮไลท์คือการสาธิต<a href=\"https://www.blognone.com/node/132158\">เฮดเซต Mixed Reality</a> ซึ่งการนำเสนอนั้นตัวเฮดเซตมีการออกแบบที่สวยงาม ฟีเจอร์ก็น่าสนใจ อย่างไรก็ตามหลายคนกังวลว่าจะเป็นสินค้าที่ท้าทายมาก เนื่องจากตลาด AR/VR ก็ยังไม่แพร่หลายกับลูกค้าทั่วไป ต่างจากตอน Apple Watch ที่มีการใช้สมาร์ทแบนด์, สมาร์ทวอทช์ อยู่พอสมควรแล้ว</p>\n<p>ส่วนข้อเสียที่พบ เช่น ราคาสูงมากประมาณ 3,000 ดอลลาร์, แบตเตอรี่อยู่ได้ไม่กี่ชั่วโมง และบางคนมองว่าไม่ค่อยสบายนักเวลาสวมใส่ แอปและคอนเทนต์เองก็ยังมีไม่มาก อย่างไรก็ตามหากเทียบความคาดหวังแบบเดียวกับ Apple Watch ก็อาจต้องใช้เวลาหลายปีเพื่อหาจุดขายสำคัญ Apple Watch เองที่ตอนนี้เน้นฟีเจอร์ด้านสุขภาพและออกกำลังกาย ก็ไม่ใช่จุดขายแรกในตอนเปิดตัว และใช้เวลาหลายปีกว่าจะเป็นสินค้าหลักของบริษัท</p>\n<p>คาดว่าเฮดเซต Mixed Reality นี้ จะเปิดตัวในงาน WWDC เดือนมิถุนายน</p>\n<p>ส่วนข่าวลืออื่น เขาพูดถึง<a href=\"https://www.blognone.com/node/132740\">ฟีเจอร์วัดระดับกลูโคส</a>ในเลือดของ Apple Watch บอกว่าเทคโนโลยีนั้นได้ผลในระดับการทดสอบแล้ว แต่ยังต้องปรับอัลกอริทึมอีกพอสมควรเพื่อให้ได้ค่าที่แม่นยำ ซึ่งอาจใช้เวลาอย่างน้อย 3-7 ปี สินค้าจึงออกสู่ตลาดได้</p>\n<p>สุดท้ายเป็นเรื่อง iOS 17 โค้ดเนมภายใน Dawn ซึ่ง<a href=\"https://www.blognone.com/node/132177\">รายงานก่อนหน้า</a> บอกว่าจะไม่มีฟีเจอร์เด่นออกมา เพราะทีมพัฒนาไปโฟกัสงานซอฟต์แวร์ Mixed Reality มากกว่า อย่างไรก็ตาม iOS 17 จะมาพร้อมคุณสมบัติเสริมใหม่ ๆ ซึ่งแอปเปิลใช้เช็กลิสต์จากฟีเจอร์ที่ผู้ใช้งานเรียกร้องมาก คาดว่าจะได้เห็นใน iOS 17 นี้</p>\n<p>ที่มา: <a href=\"https://www.bloomberg.com/news/newsletters/2023-03-26/apple-reality-headset-details-pro-features-top-100-meeting-watch-like-start-lfpgdgdb\">Bloomberg</a>, MacRumors <a href=\"https://www.macrumors.com/2023/03/26/apple-watch-blood-glucose-up-to-seven-years-away/\">[1]</a>, <a href=\"https://www.macrumors.com/2023/03/26/ios-17-to-provide-several-most-requested-features/\">[2]</a></p>\n<p><img src=\"https://www.blognone.com/sites/default/files/externals/77ac7e68a4144309389776897749fa81.jpg\" alt /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/rumors\">Rumors</a></div><div><a href=\"/topics/mixed-reality\">Mixed Reality</a></div><div><a href=\"/topics/apple-watch\">Apple Watch</a></div><div><a href=\"/topics/ios-17\">iOS 17</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7f417e01a5aa7e698ca57b82b0b30dc52d96bb10762de6191d8ae08aa01e2ddd","category":"Thai"}
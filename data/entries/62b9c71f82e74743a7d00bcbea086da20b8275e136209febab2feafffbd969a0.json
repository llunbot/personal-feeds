{"title":"Evan Williams ผู้ร่วมก่อตั้ง Twitter บอก Musk ยังบริหารไม่ดี อาจกลายเป็น Yahoo อีกอัน","link":"https://www.blognone.com/node/134379","date":1686843487000,"content":"<div><div><div><p>Evan Williams อดีตซีอีโอและผู้ร่วมก่อตั้ง Twitter (<a href=\"https://www.blognone.com/news/19006/twitter-%E0%B9%80%E0%B8%9B%E0%B8%A5%E0%B8%B5%E0%B9%88%E0%B8%A2%E0%B8%99%E0%B8%95%E0%B8%B1%E0%B8%A7%E0%B8%8B%E0%B8%B5%E0%B8%AD%E0%B8%B5%E0%B9%82%E0%B8%AD%E0%B9%80%E0%B8%9B%E0%B9%87%E0%B8%99-dick-costolo\">ลงจากตำแหน่งซีอีโอปี 2010</a>, <a href=\"https://www.blognone.com/node/108267\">ลาออกจากบอร์ดปี 2019</a>)  และ Jason Goldman อดีตพนักงานรุ่นแรกๆ ให้สัมภาษณ์กับ Bloomberg ว่ารู้สึกอย่างไรต่อบริษัทหลังเปลี่ยนมือเจ้าของมาเป็น Elon Musk</p>\n<p>Williams และ Goldman บอกว่าตอนแรกที่เห็นข่าว Elon Musk อยากซื้อ Twitter ก็คิดกันว่าไม่ใช่เรื่องจริงจัง น่าจะเหมือนข่าวเศรษฐีอยากซื้อรถสปอร์ตใหม่ทั่วไป หลังจากนั้นเมื่อข่าวเริ่มมาเรื่อยๆ เขาเริ่มคิดว่าเมื่อคนที่รวยที่สุดในโลกอยากซื้อ Twitter เป็นสิ่งที่น่าสนใจ อยากรู้ว่าจะเกิดอะไรขึ้นต่อไป</p>\n<p>Williams และ Goldman ให้ความเห็นต่อสถานการณ์หลัง Musk ซื้อกิจการเสร็จแล้วว่า เขาทำได้ไม่ดีเท่าไร (it's gone pretty poorly) โดย Goldman ชี้ว่าสิ่งที่บริษัท Twitter ทำในช่วงท้ายๆ ก่อน Musk ซื้อกิจการ ไม่ได้พัฒนาฟีเจอร์ใหม่ที่จับต้องได้ แต่เป็นการต่อสู้กับอาชญากรรม การกลั่นแกล้ง ความเกลียดชังรูปแบบต่างๆ ซึ่งคนมักมองไม่เห็นชัดเจนนัก และต้องให้เครดิตทีมงาน Twitter ในเรื่องนี้</p>\n<p>Goldman ยังแสดงความเห็นคัดค้านอดีตเพื่อนร่วมงาน Jack Dorsey ที่มอง Twitter เป็นโปรโตคอลเพื่อถกเถียง เป็นโครงสร้างพื้นฐานทางสังคม (public goods) ว่าในมุมของเขา Twitter คือบริษัทที่หวังผลกำไรมาตั้งแต่แรก เราไม่สามารถเปลี่ยนแปลงความจริงข้อนี้ได้หลังรับเงินนักลงทุนมาแล้ว ส่วน Williams ก็บอกว่า Twitter ไม่ใช่ \"จิตสำนึกของทั้งโลก\" (global consciousness) ตามนิยามของ Dorsey แน่ๆ แต่เขาก็ไม่ได้โกรธที่ Dorsey ตัดสินใจขายให้ Musk เพราะเขารู้ว่า Dorsey รักและแคร์บริษัทจริงๆ</p>\n<p>Williams พูดถึงประเด็นรายได้จากโฆษณาของ Twitter ที่ลดลงมาก ว่า Musk ยังไม่สามารถแก้ปัญหานี้ได้ตรงจุดนัก และชื่อเสียงของแบรนด์ Twitter ในสายตานักการตลาดของบริษัทต่างๆ ก็กู้กับมายากด้วย เพราะตอนนี้แบรนด์ Twitter ผูกกับตัวของ Musk อย่างแนบแน่น เขายังบอกว่าหากจัดการ Twitter ไม่ดี มันจะซ้ำรอย Yahoo หรือ MySpace ที่ปัจจุบันก็ยังมีอยู่ แต่ก็ไม่มีใครสนใจแล้ว</p>\n<p>ในบทสัมภาษณ์นี้ยังเล่าว่าโลโก้นกสีฟ้าของ Twitter มีชื่อว่า Larry และมีสินค้าที่ระลึกของ Twitter ยุคแรกๆ ให้ดูกันด้วย</p>\n<p><img alt=\"No Description\" src=\"https://www.blognone.com/sites/default/files/externals/6d30f1165446c21d47e387ce80fcc517.jpg\" /></p>\n<p>ที่มา - <a href=\"https://arstechnica.com/tech-policy/2023/06/musk-on-path-to-turn-twitter-into-the-next-myspace-or-yahoo-co-founder-suggests/\">Ars Technica</a></p>\n</div></div></div><div><div>Topics: </div><div><div><a href=\"/topics/twitter\">Twitter</a></div><div><a href=\"/topics/elon-musk\">Elon Musk</a></div><div><a href=\"/topics/yahoo-0\">Yahoo</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"62b9c71f82e74743a7d00bcbea086da20b8275e136209febab2feafffbd969a0","category":"Thai"}
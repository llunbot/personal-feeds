{"title":"สิงคโปร์ประกาศแผนยุทธศาสตร์ AI แห่งชาติฉบับที่สอง ชวนนักวิจัย AI มาอาศัย, เร่งซื้อ GPU เข้าประเทศ","link":"https://www.blognone.com/node/137094","date":1701778427000,"content":"<div><div><div><p>รัฐบาลสิงคโปร์ ประกาศ<strong>แผนยุทธศาสตร์ปัญญาประดิษฐ์แห่งชาติ (Singapore National AI Strategy หรือ NAIS)</strong> ฉบับที่สอง หลังจากออกแผนฉบับแรกมาตั้งแต่ปี 2019</p>\n<p>แผนยุทธศาสตร์ฉบับนี้มองว่า AI เปลี่ยนสถานะจากสิ่งที่ควรมีมาสู่สิ่งที่จำเป็น (From Opportunity<br />\nto Necessity) เปลี่ยนจากโครงการแยกย่อยมาเป็นระบบ (From Projects to Systems) และเปลี่ยนจากเรื่องเฉพาะประเทศมาเป็นเรื่องระดับโลก (From Local to Global)</p>\n<p>Lawrence Wong รองนายกรัฐมนตรีสิงคโปร์ที่รับผิดชอบเรื่องนี้ กล่าวเปิดงานว่าก่อนหน้านี้ AI เป็นแค่การตรวจหาแพทเทิร์น แต่ตอนนี้ AI กลายเป็นระบบที่ซับซ้อนขึ้น มีทักษะตอบโต้ได้มากขึ้น และอีกไม่นานเราจะมี AI ที่มีทักษะเหมือนมนุษย์ สามารถตัดสินใจได้เอง ซึ่งจะส่งผลกระทบต่อวิถีชีวิตมนุษย์และสังคม</p>\n<p><img alt=\"No Description\" src=\"https://www.blognone.com/sites/default/files/externals/b27130f18e1c3a38282a8d405eb804c7.jpg\" /></p>\n<p>เป้าหมายของ NAIS 2.0 มีอยู่สองข้อ ได้แก่</p>\n<ul>\n<li><strong>Excellence</strong> สิงคโปร์จะต้องเป็นประเทศที่เก่งด้าน AI บางเรื่องในระดับยอดเยี่ยมของโลก</li>\n<li><strong>Empowerment</strong> สิงคโปร์จะเชิญชวนให้ประชาชนและธุรกิจในประเทศมาใช้ AI ได้อย่างมั่นใจและเชื่อใจ มอง AI เป็นตัวช่วยลดความเหลื่อมล้ำในสังคม</li>\n</ul>\n<p>สิ่งที่สิงคโปร์จะทำตามแผน NAIS 2.0 มีด้วยกัน 10 ข้อ แบ่งออกเป็น 3 หมวดหมู่ใหญ่</p>\n<ul>\n<li>AI Centres of Excellence เชิญชวนภาคธุรกิจมาตั้งศูนย์วิจัยและพัฒนา AI ในสิงคโปร์ ตัวอย่างบริษัทที่มาตั้งเรียบร้อยแล้วคือ American Express</li>\n<li>นำ AI มาใช้ในระบบไอทีฝั่งรัฐบาลเพื่อสนับสนุนการทำงานของข้าราชการ แอพชุดนี้ใช้ชื่อว่า Pair โดยเริ่มจากแชทบ็อท Piar Chat ที่ใช้โมเดล LLM ตัวเดียวกับใน ChatGPT</li>\n<li>จัดลำดับความสำคัญของงบประมาณวิจัย เทมายังโครงการวิจัยด้าน AI มากขึ้น และจับคู่หน่วยงานวิจัยกับบริษัทเอกชน ให้นำ AI มาแก้ปัญหาของภาคเอกชน 100 โครงการ ภาครัฐช่วยสนับสนุนงบประมาณให้ด้วย และรัฐบาลเอกชนจะหาซื้อ GPU มาให้หน่วยงานวิจัยใช้งาน</li>\n<li>เชิญชวนนักวิจัย นักพัฒนา AI ในระดับโลกย้ายมาทำงานที่สิงคโปร์ โดยจะตั้งทีมคัดเลือกและเฟ้นหานักพัฒนาแบบเจาะจง, เพิ่มโครงการอบรมด้าน AI ตั้งเป้ามีผู้ผ่านการอบรมอย่างน้อย 15,000 คน</li>\n<li>พัฒนาเครื่องมือที่ให้ภาคเอกชนประเมินความพร้อมใช้งาน AI (AI Readiness Index - AIRI)</li>\n<li>สร้างศูนย์แลกเปลี่ยนความรู้ด้าน AI ให้ทั้งคนสิงคโปร์และผู้เชี่ยวชาญจากนอกประเทศได้มาเจอกัน ใช้พื้นที่จัดกิจกรรมต่างๆ ตลอดทั้งปี</li>\n<li>เพิ่มปริมาณคอมพิวเตอร์ที่ใช้ประมวลผล AI ทั้งผ่านความร่วมมือกับผู้ให้บริการคลาวด์ยักษ์ใหญ่ บริษัทผู้ผลิตชิป และเร่งเพิ่มจำนวน GPU ในประเทศ</li>\n<li>วางโครงสร้างพื้นฐานเทคโนโลยีด้านความเป็นส่วนตัว ให้ภาคธุรกิจสามารถนำข้อมูลไปวิเคราะห์ต่อได้ โดยยังรักษาความเป็นส่วนตัวของผู้ใช้งานอยู่, เปิดข้อมูลภาครัฐออกมามากขึ้นเพื่อให้แวดวง AI นำไปพัฒนาเป็นบริการเพื่อสาธารณะ</li>\n<li>สร้างแนวทางความปลอดภัย ความเชื่อใจ ความรับผิดชอบของวงการ AI ในสิงคโปร์ โดยรักษาความรวดเร็วของระบบราชการเอาไว้ ไม่ให้กระทบต่อภาคธุรกิจ</li>\n<li>ตั้งเป้าเป็นผู้นำด้าน AI ในระดับโลก ผ่านความร่วมมือระดับนานาชาติ</li>\n</ul>\n<p><img alt=\"No Description\" src=\"https://www.blognone.com/sites/default/files/externals/16ceabcb67a4556ed2b8460d453fef21.png\" /></p>\n<p>ที่มา - <a href=\"https://www.smartnation.gov.sg/nais/\">NAIS</a>, <a href=\"https://www.channelnewsasia.com/singapore/national-ai-strategy-artificial-intelligence-talent-iconic-site-3963971\">Channel News Asia</a></p>\n</div></div></div><div><div>Topics: </div><div><div><a href=\"/topics/singapore\">Singapore</a></div><div><a href=\"/topics/gpu\">GPU</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"768f0b353093ed6ddf7e4c79fff1a4384bb2936f40bb747d3d4ee6fee74d0134","category":"Thai"}
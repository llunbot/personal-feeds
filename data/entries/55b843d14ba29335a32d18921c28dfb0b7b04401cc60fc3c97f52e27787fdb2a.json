{"title":"Chrome เปิดใช้งาน Privacy Sandbox ระบบความสนใจโฆษณาแบบใหม่ที่มาแทนคุกกี้","link":"https://www.blognone.com/node/135644","date":1694226386000,"content":"<div><div><div><p>กูเกิลประกาศเปิดใช้งาน <a href=\"https://www.blognone.com/node/111492\">Privacy Sandbox ระบบตามรอยผู้ใช้งานที่มาแทนคุกกี้</a> ใน Chrome อย่างเป็นทางการ หลังเริ่มเสนอแนวคิดนี้มาตั้งแต่ปี 2019 และ<a href=\"https://www.blognone.com/node/126866\">ทยอยปรับปรุงมาเรื่อยๆ จนลงตัว</a></p>\n<p>แนวทางของ Privacy Sandbox คือเลิกเก็บคุกกี้เพื่อตามรอยว่าผู้ใช้เข้าเว็บไหนบ้าง แต่เพื่อเปิดโอกาสให้ธุรกิจโฆษณายังอยู่ได้ ตัวเบราว์เซอร์ Chrome เปลี่ยนมาเก็บหัวข้อความสนใจของผู้ใช้ (Topics) เช่น รถยนต์ ภาพยนตร์ กีฬา ท่องเที่ยว ดนตรี ฯลฯ แบบกว้างๆ แทน เมื่อเราเข้าเว็บไซต์ที่ฝังโฆษณา ระบบโฆษณาจะขอหัวข้อความสนใจจากเบราว์เซอร์เพื่อเลือกแสดงโฆษณาในหมวดที่เราน่าจะสนใจ แทนการยิงโฆษณาแบบหว่านๆ ที่อาจไม่เข้าเป้าเลย</p>\n<p><a href=\"https://www.blognone.com/node/127909\">กูเกิลเริ่มทดสอบ Privacy Sandbox ใน Chrome มาตั้งแต่ปี 2022</a> และตอนนี้ตัว API เข้าสถานะ General Availability (GA) เปิดใช้งานเป็นการทั่วไป ส่วน<a href=\"https://www.blognone.com/node/132636\">บน Android ก็เริ่มทดสอบกับผู้ใช้บางกลุ่มเมื่อต้นปี 2023</a> เพื่อมาใช้แทน  Advertising ID ของเดิม แต่ยังไม่เข้าสถานะ GA</p>\n<p><img alt=\"No Description\" src=\"https://www.blognone.com/sites/default/files/externals/da977ab15075b1fc366f06ed3d7e034b.png\" /></p>\n<p>ผู้ใช้ Chrome สามารถเข้าไปดูหัวข้อความสนใจ (ad topics) ได้จากหน้า Settings &gt; Privacy and Security &gt; Ad Privacy และสามารถลบทิ้งหรือบล็อคไม่แสดงผลโฆษณาบางหมวดได้ตามต้องการ</p>\n<p>แผนการของกูเกิลคือค่อยๆ เปลี่ยนผ่านจากระบบคุกกี้มาสู่ Privacy Sandbox เพื่อให้อุตสาหกรรมโฆษณามีเวลาปรับตัว โดยจะ<a href=\"https://www.blognone.com/node/133904\">เริ่มปิดการทำงานของคุกกี้กับผู้ใช้ 1% แรกในไตรมาส 1/2024</a> แต่ยังไม่ประกาศว่าจะปิดทั้งหมดเมื่อใด</p>\n<p>ที่มา - <a href=\"https://privacysandbox.com/news/privacy-sandbox-for-the-web-reaches-general-availability\">Privacy Sandbox</a></p>\n</div></div></div><div><div>Topics: </div><div><div><a href=\"/topics/privacy-sandbox\">Privacy Sandbox</a></div><div><a href=\"/topics/chrome\">Chrome</a></div><div><a href=\"/topics/browser\">Browser</a></div><div><a href=\"/topics/advertising\">Advertising</a></div><div><a href=\"/topics/privacy\">Privacy</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"55b843d14ba29335a32d18921c28dfb0b7b04401cc60fc3c97f52e27787fdb2a","category":"Thai"}
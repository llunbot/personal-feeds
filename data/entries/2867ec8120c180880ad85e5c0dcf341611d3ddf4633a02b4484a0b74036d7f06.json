{"title":"ซีอีโอ Epic เคยส่งเมล์ด่า Gabe Newell ว่า “Valve ไอ้สารเลว” เพราะไม่พอใจนโยบายของ Steam","link":"https://www.blognone.com/node/138720","date":1710491657000,"content":"<div><div><div><p>จากคดีที่ Valve โดน Wolfire ผู้พัฒนาเกมยื่นฟ้องข้อหา<strong>ผูกขาดตลาด</strong>โดยกล่าวหาว่า Steam ใช้สถานะเจ้าของแพลตฟอร์มเบียดบังคู่แข่งและควบคุมราคาวิดีโอเกมส์อย่างไม่เป็นธรรม ซึ่ง Valve พยายามยื่นขอให้ยกฟ้อง แต่ในเดือนพฤษภาคมปี 2022 ศาลตัดสินว่าคดีสามารถดำเนินต่อไปได้ และเข้าสู่กระบวนการค้นหาข้อมูลประกอบคดีเพิ่มเติม ในช่วงนี้มีการเปิดเผยเอกสารภายในจำนวนมากจากบริษัทที่เกี่ยวข้อง</p>\n<p>เอกสารที่เปิดเผยบางส่วนมีการโต้ตอบระหว่าง Tim Sweeney ซีอีโอของ Epic Games กับ  Gabe Newell ซีอีโอ, Scott Lynch ซีโอโอ และ Erik Johnson ผู้จัดการโครงการของ Valve ที่ค่อนข้างดุเดือด ในช่วงที่ Epic Games Store กำลังจะเปิดตัว และกำลังมีปัญหากับ Apple</p>\n<p>โดย Tim เคยส่งเมล์หา Valve ในปี 2017 ว่า ค่าธรรมเนียมแพลตฟอร์ม 30% บน Steam ดูสมเหตุสมผลในช่วงแรก ๆ แต่ปัจจุบันสเกลของแพลตฟอร์ม Steam นั้นใหญ่ขึ้นมาก ต้นทุนการดำเนินงานลดลง ในขณะที่อัตราการออกเกมใหม่ที่มีจำนวนมากและวางขายเร็ว ทำให้มูลค่าทางการตลาดและการเข้าถึงผู้เล่น (User Acquisition) ที่ร้านค้ามอบให้ แก่ผู้พัฒนาเกมนั้น ไม่ได้สอดคล้องกับค่าคอมมิชชั่นที่เรียกเก็บอีกต่อไป</p>\n<p>Tim คิดว่า Valve น่าจะได้รับกำไรจากเกมเหล่านี้มากกว่ากำไรที่ผู้พัฒนาเกมทำเอง เหตุผลมาจากค่าธรรมเนียมแพลตฟอร์ม 30% ของ Valve, ค่าการตลาดอีก 30% และค่าเซิร์ฟเวอร์/ค่าใช้จ่ายเครื่องมือ 15% รวมแล้วระบบหักไป 75% เหลือเพียง 25% ให้คนที่สร้างเกมจริง ๆ ซึ่งเลวร้ายกว่าการขายแผ่นเกมผ่านร้านขายปลีกในยุค 90s ซะอีก</p>\n<p>แต่กระนั้น Valve ไม่ได้ตอบกลับแต่อย่างใดจึงเป็นเหตุให้ Tim เดือดหนักกว่าเดิมในช่วงเดือนธันวาคม 2018 ช่วงเวลานี้ Valve ได้ปรับเปลี่ยนระบบแบ่งรายได้ โดยลดค่าคอมมิชชันให้เกมที่ประสบความสำเร็จสูงสุดลงเหลือเพียง 20% ในขณะที่ Tim กำลังเตรียมเปิดตัว Epic Games Store และเตรียมต่อสู้ทางกฎหมายเกี่ยวกับการต่อต้านการผูกขาดระหว่าง Epic กับ Apple (ที่ตอนนี้ก็ยังไม่จบ)</p>\n<p>Tim ส่งอีเมล์ไปยัง Gabe Newell และ Scott Lynch อีกครั้ง และชี้แจงปัญหาที่เขามีกับ Apple ก่อนที่จะแจ้งถึงการเปิดตัว Epic Games Store ซึ่งเป็นคู่แข่งโดยตรงกับ Steam ด้วยค่าธรรมเนียมแพลตฟอร์มแบบคงที่ 12% โดย Tim ต้องการให้ Valve ตอบสนองต่อเรื่องนี้ เพราะมันจะช่วยเสริมจุดยืนของ Epic ในการต่อสู้กับ Apple แต่ดันเปิดประโยคด้วยคำด่า Valve, Gabe Newell และ Scott Lynch ว่าเป็น<strong>ไอ้สารเลว (Asshole) ที่กำลังมีอำนาจเหนือตลาดในขณะที่นักพัฒนาเกมรายย่อยต้องจ่ายค่าธรรมเนียม 30%</strong></p>\n<p>วันต่อมา Scott Lynch จึงเมล์ตอบกลับ Tim Sweeney ว่า <strong>“พี่เป็นบ้าเหรอ? (You mad bro?)”</strong></p>\n<p>ปัจจุบันคดีความระหว่าง Wolfire และ Valve ยังไม่สิ้นสุดลงแต่ก็มีข้อสงสัยว่า Wolfire มีใครเป็นนายทุนให้หรือเปล่า เพราะ Wolfire เป็นบริษัทขนาดเล็กและการดำเนินคดีในระดับนี้มีราคาแพงมาก</p>\n<p><img alt=\"No Description\" src=\"https://www.blognone.com/sites/default/files/externals/6a9b4db0f637ad0aa3923f85e3d62f36.png\" /></p>\n<p>ที่มา - <a href=\"https://newsletter.gamediscover.co/p/revealed-tim-sweeneys-epic-rant-to\">Game Discover Co</a> via <a href=\"https://www.pcgamer.com/gaming-industry/tim-sweeney-emailed-gabe-newell-calling-valve-you-assholes-over-steam-policies-to-which-valves-coo-simply-replied-you-mad-bro\">PC Gamer</a></p>\n</div></div></div><div><div>Topics: </div><div><div><a href=\"/topics/epic-games\">Epic Games</a></div><div><a href=\"/topics/steam\">Steam</a></div><div><a href=\"/topics/valve\">Valve</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2867ec8120c180880ad85e5c0dcf341611d3ddf4633a02b4484a0b74036d7f06","category":"Thai"}
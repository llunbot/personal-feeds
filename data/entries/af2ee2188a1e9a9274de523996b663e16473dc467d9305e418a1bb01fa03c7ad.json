{"title":"Xbox เพิ่มระบบ Strike ออกใบเตือนเกมเมอร์ Toxic ทำตัวไม่เหมาะสม ตัดครบ 8 แต้มโดนแบน 1 ปี","link":"https://www.blognone.com/node/135302","date":1692153655000,"content":"<div><div><div><p>Xbox แก้ปัญหาเกมเมอร์ toxic เป็นพิษเป็นภัยต่อชุมชน โดยเพิ่มมาตรการใหม่เรียกว่า Enforcement Strike System ออกใบเตือน (strike) ให้ผู้เล่นที่ทำตัวไม่เหมาะสม และมีมาตรการแบนชั่วคราวที่รุนแรงขึ้นเรื่อยๆ ตามจำนวนการเตือน ต่ำสุดโดน 1 วันในการเตือน 2 ครั้งแรก แต่ถ้าหากสะสมใบเตือนครบ 8 ใบจะโดนแบนนาน 1 ปี (365 วัน)</p>\n<p>พฤติกรรมที่ไม่เหมาะสมแต่ละอย่างมีโทษไม่เท่ากัน เช่น คำหยาบ (profanity) หรือโกงเกม (cheating) โดนแบน 1 strike, พฤติกรรมไม่เหมาะสมทางเพศ หรือการกลั่นแกล้ง (harrasment) โดน 2 strikes, ถ้อยคำสร้างความเกลียดชัง (hate speech) โดน 3 strikes โดยโทษแต่ละครั้งมีอายุนาน 6 เดือน ถ้าพ้นระยะเวลานี้ไปแล้ว คะแนนแต้มบุญของเราจะกลับคืนมาเอง</p>\n<p>ไมโครซอฟท์ให้สถิติว่าปี 2022 มีผู้เล่นน้อยกว่า 1% ที่โดนแบนชั่วคราว และ 1/3 ของผู้เล่นจำนวนนี้ทำผิดซ้ำ ดังนั้นโดยทั่วไปแล้ว ผู้เล่นจะกลับมาทำตัวดีหากโดนแบนไปแล้ว 1 ครั้ง เพราะรู้ขอบเขตแล้วว่าทำตัวอย่างไรจึงเหมาะสม ระบบ Strike แบบใหม่ต่อยอดจากแนวทางนี้เพื่อให้ชัดเจนและเป็นระบบกว่าเดิม</p>\n<p><img alt=\"No Description\" src=\"https://www.blognone.com/sites/default/files/externals/d96148356916cf88045d9325c6dea033.jpg\" /></p>\n<p>ตัวอย่างหน้าจอที่ผู้เล่นเห็น เวลาโดนใบเตือน</p>\n<p><img alt=\"No Description\" src=\"https://www.blognone.com/sites/default/files/externals/76e60b3ffcd024347476de4115db6a36.jpg\" /></p>\n<p>ที่มา - <a href=\"https://news.xbox.com/en-us/2023/08/15/xbox-enforcement-strike-system/\">Xbox</a></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/games\">Games</a></div><div><a href=\"/topics/hate-speech\">Hate Speech</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"af2ee2188a1e9a9274de523996b663e16473dc467d9305e418a1bb01fa03c7ad","category":"Thai"}
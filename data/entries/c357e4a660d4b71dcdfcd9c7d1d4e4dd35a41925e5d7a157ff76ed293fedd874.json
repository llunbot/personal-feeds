{"title":"Fortinet ระบุ FortiEDR ปิดตัวเองอัตโนมัติหากทำเครื่องจอฟ้า ไม่ทำระบบล่ม","link":"https://www.blognone.com/node/141099","date":1721961985000,"content":"<div><div><div><p>เหตุการณ์ CrowdStrike ไม่ได้สร้างความกังวลเฉพาะผู้ใช้ CrowdStike เท่านั้น แต่ EDR ยี่ห้ออื่นๆ ที่เป็นซอฟต์แวร์แบบเดียวกันก็มีความเสี่ยงเหมือนกัน ล่าสุดทาง Fortinet ผู้ผลิต FortiEDR ก็ออกมาเปิดเผยแนวทางป้องกันการทำเครื่องลูกค้าล่มด้วย</p>\n<p>การทดสอบตัวซอฟต์แวร์ FortiEDR นั้นแบ่งเป็นสามระดับ ได้แก่ Major, Minor, และ Patch โดย Major และ Minor นั้นทดสอบในระบบทดสอบนานหลายเดือนก่อนปล่อยออกมา ขณะที่ Patch นั้นทดสอบหลายสัปดาห์ และเมื่อทดสอบเสร็จแล้วก็จะปล่อยในวงจำกัด (limited availability - LA) ก่อนจะขยายไปวงกว้าง</p>\n<p>FortiEDR นั้นทำงานในเคอร์เนลเหมือน CrowdStrike ดังนั้นจึงมีความเสี่ยงจะทำเครื่องแครชได้เหมือนกัน แต่ Fortinet ระบุว่ามีกลไกพิเศษตรจสอบว่าโมดูลทำให้เครื่องแครชหรือไม่ หากตรวจพบจะปิดการทำงานตัวเอง และทำงานเฉพาะโปรแกรมระดับ user-space ต่อไปเพื่อเชื่อมต่อกับระบบจัดการเพื่อแก้ปัญหา</p>\n<p>เหตุการณ์ CrowdStike นั้นไม่ใช่การอัพเดตตัวซอฟต์แวร์โดยตรง แต่เป็นการอัพเดตไฟล์คอนฟิกที่มีการอัพเดตต่อเนื่อง โดยไฟล์คอนฟิกไปกระตุ้นบั๊กที่มีอยู่ก่อนและเป็นไฟล์ที่ออกมาทางช่องทางเร่งด่วน Rapid Response Content จึงกระทบพร้อมกันอย่างรวดเร็ว</p>\n<p>ที่มา - <a href=\"https://community.fortinet.com/t5/Blogs/FortiEDR-s-software-and-content-update-release-process/ba-p/327255\">Fortinet</a></p>\n<p><img alt=\"No Description\" src=\"https://www.blognone.com/sites/default/files/externals/090754610843c1ff730da6462a673e88.jpg\" /></p>\n</div></div></div><div><div>Topics: </div><div><div><a href=\"/topics/fortinet\">Fortinet</a></div><div><a href=\"/topics/crowdstrike\">CrowdStrike</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c357e4a660d4b71dcdfcd9c7d1d4e4dd35a41925e5d7a157ff76ed293fedd874","category":"Thai"}
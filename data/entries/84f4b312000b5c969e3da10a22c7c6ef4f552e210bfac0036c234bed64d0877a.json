{"title":"สรุปรีวิว iPad Mini สวย เล็ก เหมาะใช้งานมือเดียว แต่ UI ยังไม่เข้าที่ ขาดอุปกรณ์เสริม และราคาแรงขึ้น","link":"https://www.blognone.com/node/124997","date":1632887180000,"content":"<div><div><div><p>สื่อหลายเจ้าเริ่มเริ่มมีรีวิว iPad Mini รุ่นปี 2021 กันออกมาแล้ว ส่วนใหญ่พูดในจุดเดียวกันว่าเหมาะสำหรับคนชอบแท็บเล็ตไซส์เล็ก และตอบโจทย์การใช้งานด้านเสพย์สื่อได้อย่างครบครัน แถมจับถนัดมือกว่าเมื่ออ่านบทความหรือหนังสือในแนวตั้ง</p>\n<p>ขนาดที่เล็กลงการกดปุ่มบนจอตอนเล่นเกมทำได้สะดวกขึ้น พอร์ตชาร์จ USB-C ทำให้การเชื่อมต่อและโอนย้ายไฟล์ทำได้ง่ายกว่าเดิม การรองรับ Apple Pencil รุ่นที่สองทำให้การจดโน้ตทำได้สะดวกขึ้น แม้อาจจะเล็กเกินไปสำหรับการวาดภาพแบบจริงจัง ส่วนการวาง TouchID ไว้บนปุ่มล็อกเครื่อง ก็ทำให้ใช้งานสะดวกขึ้น (และอาจสะดวกกว่า FaceID เมื่อต้องใส่หน้ากากอยู่ข้างนอก)</p>\n<p>ด้านประสิทธิภาพ แม้ชิป Apple A15 รุ่นล่าสุดในเครื่องจะถูกลดความเร็วจนด้อยกว่า iPhone 13 แต่ก็ยังมีประสิทธิภาพสูงอยู่ หน้าจอถึงจะไม่เป็นจอ ProMotion 120Hz แต่ก็เป็น IPS LCD คุณภาพดี ขนาดหน้าจอที่เล็กกว่าทำให้ความละเอียด 1488x2266 พิกเซล มีจำนวนพิกเซลต่อตารางนิ้วอยู่ที่ 327 PPI คมชัดกว่าเมื่อเทียบกับ iPad Air รุ่นล่าสุด ที่มีพิกเซลต่อตารางนิ้วอยู่ที่ 264 PPI</p>\n<p><img src=\"https://www.blognone.com/sites/default/files/externals/5f8f6e894d8cb6b386a9a1c8e61af7e8.jpg\" /></p>\n<p>เรื่องกล้อง สื่อหลายเจ้าชื่นชอบกล้องหน้าอัลตร้าไวด์ที่มาพร้อมฟีเจอร์ CenterStage พร้อมระบุว่าน่าจะเหมาะกับการประชุมงานทางวิดีโอ แต่ก็อาจจะแปลกๆ บ้างหากวาง iPad Mini ในแนวนอน เพราะกล้องอยู่ด้านบนของตัวเครื่อง มุมมองของผู้ใช้จึงอาจดูเหมือนมองเอียงไปด้านใดด้านหนึ่งได้</p>\n<p>ด้านแบตเตอรี่ อายุใช้งานที่ Apple ระบุอยู่ที่ราว 10 ชั่วโมง เท่า iPad Air แต่สื่อหลายเจ้าเช่น <a href=\"https://www.youtube.com/watch?v=7pzlQ69QslQ\">Dave2D</a> พบว่าแบตเตอรี่อยู่ได้สั้นกว่า iPad Air เล็กน้อยในการใช้งานจริง อยู่ที่ราว 8 ชั่วโมง แต่ก็ไม่น่าแปลกใจด้วยขนาดที่เล็กกว่า</p>\n<p>ข้อเสีย สื่อหลายเจ้าเช่น <a href=\"https://www.theverge.com/22696652/ipad-mini-2021-6th-gen-review\">The Verge</a> รวมถึงยูทูบเบอร์อย่าง <a href=\"https://www.youtube.com/watch?v=T-UhbAcZd3I\">MKBHD</a> พบว่า UI ของ iPadOS 15 ยังไม่ถูกปรับให้เข้ากับ iPad Mini นัก หน้าโฮมเว้นพื้นที่ว่างจากขอบจอมากจนเกินไป แถมไอค่อนแอปยังเล็กกว่า iPhone 13 Pro Max ด้วยซ้ำ</p>\n<p>อีกหนึ่งข้อเสียคือ iPad Mini ไม่มี Smart Connector จึงไม่สามารถใช้งานร่วมกับ Magic Keyboard หรืออุปกรณ์เสริมอื่นๆ ที่ใช้การเชื่อมต่อนี้ได้ ทำให้อาจใช้อุปกรณ์เสริมได้น้อยลง แม้ก็ยังรองรับคีย์บอร์ด Bluetooth อยู่ และอีกจุดคือปุ่มเพิ่ม-ลด เสียง ที่ถูกย้ายไปไว้ด้านบนเว้นที่ด้านข้างไว้รองรับ Apple Pencil ก็ทำให้การเพิ่ม-ลด เสียง และการกดปุ่มบันทึกหน้าจอดูแปลกๆ</p>\n<p><img src=\"https://www.blognone.com/sites/default/files/externals/e19662eb94fff2b98f515520f0eefde6.png\" /></p>\n<p>อีกประเด็นคือ iPad Mini รุ่นใหม่นี้มีราคาแพงขึ้นจาก<a href=\"https://www.blognone.com/node/108700\">รุ่นก่อน</a>ที่เริ่มต้น 399 ดอลลาร์ เป็น เริ่มต้น 499 ดอลลาร์แทน ขยับมาใกล้กับ iPad Air ที่ราคาเริ่มต้น 599 ดอลลาร์มากขึ้น ในขนาดที่เล็กกว่า และรองรับอุปกรณ์เสริมน้อยกว่า แถมมีความจุ 64GB แล้วกระโดดไปที่ 256GB เลย ทำให้อาจตัดสินใจซื้อได้ยาก</p>\n<p><img src=\"https://www.blognone.com/sites/default/files/externals/590f9e228cdb5063d7c2857d8766b4b4.png\" /></p>\n<p>สุดท้ายแล้ว iPad Mini น่าจะเหมาะสำหรับคนที่ชื่นชอบการใช้งานแท็บเล็ตขนาดกำลังดีด้วยมือเดียว และไม่ได้ต้องการนำไปใช้แทนโน้ตบุ๊กเครื่องใหญ่เพื่อพิมพ์งานหรือทำงานจริงจัง แต่เป็น iPad รุ่นเสริม พกพาสะดวก ที่เหมาะกับการใช้งานในพื้นที่จำกัด เหมาะกับการนำไปใช้จดโน้ต ชมวิดีโอยูทูบ ประชุมงานเล็กน้อย เล่นเกมในช่วงว่าง แล้วจบด้วยการอ่านหนังสือเบาๆ บนเตียง</p>\n<p><strong>รวมรีวิวจากเว็บต่างๆ</strong></p>\n<ul>\n<li><a href=\"https://www.theverge.com/22696652/ipad-mini-2021-6th-gen-review\">The Verge</a> - 7.5 / 10</li>\n<li><a href=\"https://www.tomsguide.com/reviews/apple-ipad-mini-6-2021\">Tom’s Guide</a> - 4.5 / 5</li>\n<li><a href=\"https://www.theguardian.com/technology/2021/sep/22/apple-ipad-mini-2021-review-the-best-small-tablet-gets-stunning-revamp\">The Guardian</a> - 5 / 5</li>\n<li><a href=\"https://www.wired.com/review/apple-ipad-mini-2021/\">Wired</a> - 8 / 10</li>\n<li><a href=\"https://www.youtube.com/watch?v=T-UhbAcZd3I\">MKBHD</a> - N/A</li>\n<li><a href=\"https://www.youtube.com/watch?v=7pzlQ69QslQ\">Dave2D</a> - N/A</li>\n<li><a href=\"https://www.macstories.net/stories/ipad-mini-review-small-wonder/\">Mac’s Story</a> - N/A</li>\n<li><a href=\"https://www.wsj.com/articles/ipad-mini-review-a-pro-tablet-that-actually-fits-in-your-hand-11632315600\">The Wall Street Journal</a> - N/A</li>\n</ul>\n</div></div></div><div><div>Topics: </div><div><div><a href=\"/topics/ipad-mini\">iPad mini</a></div><div><a href=\"/topics/apple\">Apple</a></div><div><a href=\"/topics/review\">Review</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"84f4b312000b5c969e3da10a22c7c6ef4f552e210bfac0036c234bed64d0877a","category":"Thai"}
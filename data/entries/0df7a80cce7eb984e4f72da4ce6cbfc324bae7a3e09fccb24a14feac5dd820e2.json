{"title":"ซีอีโอ Anthropic บอกว่าโมเดล AI มีอาการหลอนน้อยกว่ามนุษย์ ถึงความหลอนจะเซอร์ไพรส์กว่าก็ตาม","link":"https://www.blognone.com/node/146579","date":1747998193000,"content":"<span>ซีอีโอ Anthropic บอกว่าโมเดล AI มีอาการหลอนน้อยกว่ามนุษย์ ถึงความหลอนจะเซอร์ไพรส์กว่าก็ตาม</span>\n\n  <div>\n    <div>Body</div>\n              <div><p>Dario Amodei ซีอีโอ Anthropic พูดภายในงาน Code with Claude ว่าโมเดล AI สมัยนี้อาจหลอน หรือสร้างข้อมูลเท็จขึ้นมา แต่ก็ยังน้อยกว่ามนุษย์ ถึงความหลอนของ AI จะดูเซอร์ไพรส์กว่าก็ตาม</p>\n<p>เขามองว่าเรื่องนี้ไม่ใช่อุปสรรคหลักในการพัฒนา AI ไปสู่ AGI และยังย้ำความมั่นใจเดิมว่า AGI อาจมาถึงได้เร็วสุดภายในปี 2026 ด้วยซ้ำ เพราะทุกอย่างกำลังพัฒนาไปในทิศทางเดียวกันแบบไม่มีกำแพงมาขวาง</p>\n<p>Amodei ชี้ว่ามนุษย์เองก็ทำผิดพลาดกันเป็นเรื่องธรรมดา ดังนั้นการที่ AI ทำพลาดบ้าง ไม่ควรถูกมองว่าเป็นข้อด้อยใหญ่ แต่มุมที่น่ากังวลกว่าคือ AI มักพูดข้อมูลที่ไม่จริงด้วยความมั่นใจสุด ๆ ซึ่งเคยเกิดขึ้นจริงในกรณีที่ทนายของ Anthropic ใช้ Claude ช่วยร่างเอกสารศาล แล้วโมเดลดันแต่งข้อมูลขึ้นมา ทำให้ต้องขอโทษต่อหน้าศาลเลยทีเดียว</p>\n<p>เขายังพูดถึงประเด็นที่ Apollo Research ซึ่งเป็นทีมวิจัยด้านความปลอดภัย ได้ทดลอง Claude Opus 4 เวอร์ชันต้นแบบ และพบว่าโมเดลมีแนวโน้มจะหลอกลวง หรือวางแผนกับผู้ใช้ ซึ่ง Anthropic บอกว่าได้ใส่ระบบป้องกันเข้าไปแล้วก่อนปล่อยเวอร์ชันจริง แต่ก็ทำให้หลายคนตั้งคำถามว่า AI ที่อาจฉลาดเท่าคน ควรไว้ใจได้แค่ไหน</p>\n<p>ด้าน Demis Hassabis จาก Google DeepMind กลับมองว่า AI สมัยนี้ยังผิดพลาดง่ายเกินไป ตอบคำถามพื้นฐานก็ยังผิด แถมในแวดวง AI เองก็ยังไม่มีมาตรวัดที่ชัดเจน เพราะส่วนใหญ่เทียบ AI กับ AI กันเอง ไม่ได้เปรียบเทียบกับความแม่นยำของมนุษย์จริง ๆ</p>\n<p>ที่มา: <a href=\"https://techcrunch.com/2025/05/22/anthropic-ceo-claims-ai-models-hallucinate-less-than-humans/\">TechCrunch</a></p>\n</div>\n          </div>\n<span><a href=\"https://www.blognone.com/user/boompw\">boompw</a></span>\n<span><time>Fri, 23/05/2025 - 18:03</time>\n</span>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0df7a80cce7eb984e4f72da4ce6cbfc324bae7a3e09fccb24a14feac5dd820e2","category":"Thai"}
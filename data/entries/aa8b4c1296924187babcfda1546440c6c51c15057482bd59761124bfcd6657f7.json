{"title":"บิดาแห่ง Final Fantasy ชื่นชม FF16 กล้าลองสิ่งใหม่ๆ เป็นสปิริตของ Final Fantasy อย่างแท้จริง","link":"https://www.blognone.com/node/136354","date":1698024152000,"content":"<div><div><div><p>Hironobu Sakaguchi บิดาแห่ง Final Fantasy ไปขึ้นเวทีงาน Final Fantasy 14 Fan Fest ที่ลอนดอน ร่วมกับ Naoki Yoshida ซึ่งเป็นโปรดิวเซอร์ของเกมภาคหลังๆ ทั้ง FF14 และ FF16</p>\n<p>Sakaguchi ให้ความเห็นต่อ FF16 ว่าเป็นความกล้าหาญในการทดลองสิ่งใหม่ๆ ซึ่งเป็นรากเหง้าของซีรีส์ Final Fantasy มาโดยตลอด เขาบอกว่างานแบบนี้เป็นสิ่งที่ยากมาก เมื่อซีรีส์มีอายุยาวนาน แฟนๆ ก็จะถามเสมอว่าทำไมไม่ทำแบบเดิม ทำสิ่งเดิมๆ ที่ประสบความสำเร็จมาแล้วในอดีต ตัวเขามองว่านั่นไม่ใช่ความเป็น Final Fantasy</p>\n<p>เขายังบอกว่าสปิริตของ Final Fantasy คือความกล้าหาญ การผจญภัยเพื่อเผชิญความท้าทายใหม่ๆ สิ่งเหล่านี้ต่างหากคือแรงดึงดูดที่ทำให้คนเข้ามาเล่นเกม Final Fantasy โดยเขาชื่นชม Yoshida ว่าเผชิญกับความท้าทายมากมายใน FF16 และตัวเขามองว่า FF16 คือเกม Final Fantasy อย่างแท้จริง</p>\n<p>ปัจจุบัน Sakaguchi อายุ 60 ปี เขาลาออกจาก Square Enix ในปี 2003 โดยมีชื่อเป็นเครดิตเกม FFX-2 เป็นภาคสุดท้าย หลังจากนั้นออกมาเปิดบริษัทเกม Mistwalker มีผลงานอย่างเกม Blue Dragon, The Last Story, Terra Battle และ Fantasian</p>\n<p>ที่มา - <a href=\"https://www.eurogamer.net/final-fantasy-creator-hironobu-sakaguchi-discusses-the-essence-of-the-series\">Eurogamer</a></p>\n<p><img alt=\"No Description\" src=\"https://www.blognone.com/sites/default/files/externals/8ae33cf00b9160c81652919e43602a6f.jpg\" /></p>\n<p>ภาพจาก <a href=\"https://twitter.com/auuo/status/1716041146206388651/photo/2\">Twitter Hironobu Sakaguchi</a></p>\n</div></div></div><div><div>Topics: </div><div><div><a href=\"/topics/final-fantasy\">Final Fantasy</a></div><div><a href=\"/topics/games\">Games</a></div><div><a href=\"/topics/square-enix\">Square Enix</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"aa8b4c1296924187babcfda1546440c6c51c15057482bd59761124bfcd6657f7","category":"Thai"}
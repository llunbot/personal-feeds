{"title":"[DXOMARK] กล้อง Pixel 6 Pro ได้ 135 คะแนน อันดับ 7 ใกล้เคียง iPhone 13 Pro Max","link":"https://www.blognone.com/node/125699","date":1636116261000,"content":"<div><div><div><p>DXOMARK ออกรีวิวกล้อง Pixel 6 Pro ซึ่งเป็นพัฒนาการครั้งใหญ่ของกล้อง Pixel ในรอบหลายปี (ในขณะที่ชาวโลกเขาก้าวกันไปไกลมากแล้ว) คะแนนรวมออกมาที่ 135 คะแนน อยู่อันดับ 7 ในกล้องหลังสมาร์ทโฟน และตามหลัง iPhone 13 Pro Max เพียงแค่ 2 คะแนน (อันดับหนึ่งตอนนี้คือ <a href=\"https://www.blognone.com/node/123976\">Huawei P50 Pro ที่ 144 คะแนน</a>)</p>\n<p>ถ้าแยกดูคะแนนในแต่ละหมวด Pixel 6 Pro ทำคะแนนภาพนิ่งได้ค่อนข้างดีที่ 143 คะแนน (แชมป์ P50 Pro ได้ 149 คะแนน, iPhone 13 Pro Max ได้ 144 คะแนน) และคะแนนวิดีโอก็ออกมาเกาะกลุ่มผู้นำที่ 115 คะแนน (แชมป์คือ iPhone ได้ 119 คะแนน, P50 Pro ได้ 116 คะแนน) มาได้คะแนนน้อยในหมวดการซูม ที่ 71 คะแนน (P50 Pro ได้ 107 คะแนน, iPhone 13 Pro Max ได้ 76 คะแนน)</p>\n<p>ในรายละเอียด DXOMARK ชมคุณภาพของภาพและวิดีโอในสภาพแสงดี สีสันแม่นยำ คะแนน artifact และ stabilization สูงสุดในบรรดาสมาร์ทโฟนทั้งหมด ออโต้โฟกัสทำได้ดี การถ่ายภาพด้วยเลนส์เทเลทำได้ดี แม้ยังไม่เท่า P50 Pro</p>\n<p>ส่วนข้อวิจารณ์คือ noise ในสภาพแสงน้อย, กล้อง ultrawide ไม่กว้างเท่ากับคู่แข่ง, พบปัญหาในการวัดระยะลึก และการถ่าย bokeh ที่ไม่คงที่ แถมตอนพรีวิวภาพไม่เบลอให้เห็น เห็นเบลอตอนหลังถ่ายเท่านั้น</p>\n<p>DXOMARK บอกว่า Pixel 6 Pro ทำให้กูเกิลกลับมาอยู่ในกลุ่มผู้นำอีกครั้ง คุณภาพของภาพนิ่งและการซูมถือว่าทัดเทียมกับ iPhone 13 Pro Max แค่เด่นคนละสไตล์ แต่การถ่ายวิดีโอยังเป็นรอง iPhone 13 Pro Max อยู่</p>\n<p><img src=\"https://www.blognone.com/sites/default/files/externals/b6d3f996b9f05941488e5b0ccb87bcbb.png\" /></p>\n<p>อันดับกล้อง DXOMARK ในปัจจุบัน</p>\n<p><img src=\"https://www.blognone.com/sites/default/files/externals/d235e547d525adc41f7cfa09d8b9599e.png\" /></p>\n<p>ที่มา - <a href=\"https://www.dxomark.com/google-pixel-6-pro-camera-review-a-big-leap-in-image-quality/\">DXOMARK</a></p>\n</div></div></div><div><div>Topics: </div><div><div><a href=\"/topics/google-pixel-6\">Google Pixel 6</a></div><div><a href=\"/topics/dxomark\">DxOMark</a></div><div><a href=\"/topics/camera\">Camera</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ad022b6e6e16ae7c310f050b7b8212ceedac7bc6a60eb4b8c2c5d5219df37680","category":"Thai"}
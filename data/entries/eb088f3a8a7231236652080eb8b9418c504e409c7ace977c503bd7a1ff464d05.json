{"title":"Xbox อัพเดตหน้า Home ใหม่ แสดงภาพพื้นหลังเกมใหญ่ขึ้น ปรับได้แบบไดนามิก","link":"https://www.blognone.com/node/135023","date":1690421828000,"content":"<div><div><div><p>ไมโครซอฟท์ออกอัพเดตซอฟต์แวร์ Xbox ปรับดีไซน์ของหน้าหลัก Xbox Home ใหม่ ให้มีพื้นที่แสดงภาพพื้นหลังของเกมได้โดดเด่นเตะตามากขึ้น และเปลี่ยนอัตโนมัติตามไอคอนเกมที่เลือกในตอนนั้น (ถ้าไม่ชอบก็สามารถตั้งภาพแบบคัสตอมเองได้ เป็นภาพเคลื่อนไหวได้) อัพเดตตัวนี้มีผลทั้งกับ Xbox Series X|S และ Xbox One</p>\n<p>หน้า Xbox Home แบบใหม่นี้ทดสอบกับกลุ่ม Insider มานานเกือบปีแล้ว (<a href=\"https://news.xbox.com/en-us/2022/09/08/xbox-insiders-help-shape-the-new-xbox-home-experience/\">เริ่มทดสอบเดือนกันยายน 2022</a>) แม้ผู้ใช้ชอบจุดเด่นเรื่องภาพพื้นหลังขนาดใหญ่สะใจ เปลี่ยนได้ตามเกมที่เลือก แต่ก็วิจารณ์หนักว่าไอคอนเกมบังภาพพื้นหลัง ไอคอนเยอะจนเต็มหน้าจอ และโดนบังคับขายของจาก Game Pass หรือ Xbox Store มากจนเกินไป จน<a href=\"https://news.xbox.com/en-us/2023/05/01/xbox-insiders-your-feedback-shapes-the-new-home-experience/\">ไมโครซอฟท์ต้องกลับไปทำการบ้านมาใหม่</a>อยู่หลายรอบ ลดขนาดของไอคอนลง และขยับไอคอนให้ลงมาบริเวณขอบล่างของจอมากขึ้น</p>\n<p>หน้า Xbox Home เวอร์ชันล่าสุดที่เปิดใช้งาน</p>\n<p><img alt=\"No Description\" src=\"https://www.blognone.com/sites/default/files/externals/779157704718ff8cc0c69afc65ddaf49.jpg\" /></p>\n<p>หน้า Xbox Home เวอร์ชันแรกสุดที่โดนถล่ม</p>\n<p><img alt=\"No Description\" src=\"https://www.blognone.com/sites/default/files/externals/d600280571e103c4a451a536d0332405.jpg\" /></p>\n<p>คลิปสาธิตการใช้งาน Xbox Home แบบใหม่</p>\n<p>ที่มา - <a href=\"https://news.xbox.com/en-us/2023/07/26/welcome-to-your-new-xbox-home/\">Xbox</a></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/xbox-series-x\">Xbox Series X</a></div><div><a href=\"/topics/xbox-one\">Xbox One</a></div><div><a href=\"/topics/games\">Games</a></div><div><a href=\"/topics/microsoft\">Microsoft</a></div><div><a href=\"/topics/xbox-series-s\">Xbox Series S</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"eb088f3a8a7231236652080eb8b9418c504e409c7ace977c503bd7a1ff464d05","category":"Thai"}
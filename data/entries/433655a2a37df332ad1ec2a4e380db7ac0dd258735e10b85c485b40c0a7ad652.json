{"title":"Meta รายได้เติบโตทำสถิติสูงสุดอีกไตรมาส มอง DeepSeek คือผลจากพลังของโมเดล AI โอเพนซอร์ส","link":"https://www.blognone.com/node/144398","date":1738194568000,"content":"<div><div><div><p>Meta รายงานผลประกอบการของไตรมาสที่ 4 ปี 2024 รายได้เติบโตทำสถิติสูงสุดใหม่ของบริษัทโดยเพิ่มขึ้น 21% จาก<a href=\"https://www.blognone.com/node/138000\">ปีก่อน</a>เป็น 48,385 ล้านดอลลาร์ และมีกำไรสุทธิ 20,838 ล้านดอลลาร์</p>\n<p>จำนวนผู้ใช้งานรวมทุกแอปเพิ่มขึ้น 5% เป็น 3.35 พันล้านคน มีจำนวนการมองเห็นโฆษณาเพิ่มขึ้น 6% และราคาเฉลี่ยต่อโฆษณาเพิ่มขึ้น 14%</p>\n<p>กลุ่มธุรกิจ Reality Labs ที่ดูแลโครงการ Metaverse ซึ่งเพิ่ง<a href=\"https://www.blognone.com/node/144392\">มีข่าว</a>ว่ารายได้เติบโตตามเป้าหมายในปีที่ผ่านมา เฉพาะไตรมาสที่ 4 รายได้ 1,083 ล้านดอลลาร์ เพิ่มขึ้น 1% และขาดทุนมากขึ้นเป็น 4,967 ล้านดอลลาร์</p>\n<p>ซีอีโอ Mark Zuckerberg ให้ความเห็นว่าปีนี้มีโอกาสที่แอปผู้ช่วย AI ที่มีความสามารถสูงจะมีผู้ใช้งานมากกว่า 1 พันล้านคน และมั่นใจว่า Meta AI จะเป็นผู้นำในตลาดนี้</p>\n<p>เขายังตอบคำถามเรื่องความสัมพันธ์กับรัฐบาล Trump โดยมองว่าเป็นเรื่องดีที่มีรัฐบาลซึ่งภาคภูมิใจและพร้อมปกป้องผลประโยชน์ของบริษัทอเมริกา ซึ่งช่วยเสริมความก้าวหน้าด้านนวัตกรรมได้</p>\n<p>ส่วนประเด็น DeepSeek เขาบอกว่าเรื่องนี้ได้พิสูจน์ให้เห็นพลังของแนวทางโมเดล AI แบบโอเพนซอร์ส ที่ Meta สนับสนุนผ่านโมเดล Llama จากนี้โลกจะมีมาตรฐานของโมเดล AI และเราก็ต้องมีโมเดลมาตรฐานอเมริกา ส่วนความคืบหน้าของ Llama 4 ตอนนี้การฝึกฝนโมเดลขนาดเล็กเสร็จสิ้นแล้ว ส่วนโมเดลขนาดใหญ่กว่ากำลังดำเนินการ</p>\n<p>ที่มา: <a href=\"https://investor.atmeta.com/investor-news/press-release-details/2025/Meta-Reports-Fourth-Quarter-and-Full-Year-2024-Results/default.aspx\">Meta</a> และ <a href=\"https://www.cnbc.com/2025/01/29/meta-q4-earnings-report-2024.html\">CNBC</a></p>\n<p><img src=\"https://www.blognone.com/sites/default/files/externals/0b1b4b7a4020dabb27267c8c5f2e176f.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"433655a2a37df332ad1ec2a4e380db7ac0dd258735e10b85c485b40c0a7ad652","category":"Thai"}
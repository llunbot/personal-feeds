{"title":"NYT เผย Facebook จัดพูดคุยนโยบายในที่ปิดมากขึ้น เพราะเริ่มคุมเอกสารหลุดไม่ไหวแล้ว","link":"https://www.blognone.com/node/125259","date":1634180369000,"content":"<div><div><div><p>จากเหตุ <a href=\"https://www.blognone.com/node/125218\">Frances Haugen</a> อดีตพนักงานเปิดเผยเอกสารภายในหลายพันหน้าต่อหน่วยงานกำกับดูแล ฝ่ายนิติบัญญัติ และผู้สื่อข่าว หรือที่เรารู้จักเอกสารดังกล่าวในชื่อว่า Facebook Files นั้น ล่าสุด Facebook เตรียมรับมือด้วยการประกาศกับพนักงานว่า จะเริ่มทำให้กลุ่มสนทนาออนไลน์บางหัวข้อจัดขึ้นในที่ปิดหรือเป็นส่วนตัวมากขึ้น เพื่อลดการรั่วไหลของข้อมูลและเอกสาร</p>\n<p>ผู้อำนวยการฝ่ายวิศวกรรมของ Facebook คนหนึ่งเขียนในประกาศซึ่งได้รับการตรวจสอบโดย The New York Times แล้ว ระบุว่า อย่างที่ทุกคนเห็น มีเอกสารภายในของ Facebook รั่วไหลมากขึ้นในช่วงไม่กี่เดือนที่ผ่านมา ข้อมูลเหล่านี้ไม่ได้เป็นตัวแทนของความซับซ้อนต่างๆ ใน Facebook และมันถูกตีความนอกบริบท นำไปสู่ความเข้าใจผิดต่อมุมมองคนภายนอก</p>\n<p><img src=\"https://www.blognone.com/sites/default/files/externals/50e531f15da0fd9823db87aab0e5c521.jpg\" /></p>\n<p>Andy Stone โฆษก Facebook ระบุในแถลงการณ์ว่า ข้อมูลรั่วไหลทำให้ทีมงานทำงานร่วมกันได้ยากขึ้น พนักงานที่ทำงานในเรื่องละเอียดอ่อนเจอความเสี่ยงจากภายนอก นำไปสู่การบิดเบือนและทำให้เข้าใจผิด</p>\n<p>จากนโยบายใหม่นี้ มีพนักงานบางรายระบุกับ The New York Times มีบางคนที่สนับสนุนนโยบายใหม่ ในขณะที่คนอื่นๆ ไม่เห็นด้วย เพราะเป็นการลดทอนความโปร่งใส การกีดกันพนักงานที่ทำงานอุทิศตนเพื่อความมั่นคงของ Facebook ออกจากการพูดคุย จะยิ่งส่งผลเสียต่อตัว Facebook เอง นอกจากนี้ยังมีการตั้งข้อสังเกตว่า นโยบายใหใม่นี้จะนำไปสู่เอกสารหลุดที่เพิ่มขึ้นหรือไม่</p>\n<p>ที่มา - <a href=\"https://www.nytimes.com/2021/10/13/technology/facebook-workplace-transparency-leaks.html?partner=slack&amp;smid=sl-share\">The New York Times</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/mark-zuckerberg\">Mark Zuckerberg</a></div><div><a href=\"/topics/transparency\">Transparency</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b677d0538c9b07d1d0d2d40b30b41fc1dcf57d30686e2c67ae04284b73a89ef2","category":"Thai"}
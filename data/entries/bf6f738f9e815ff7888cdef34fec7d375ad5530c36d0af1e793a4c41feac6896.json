{"title":"บริษัทพีซีเยอรมนีประกาศขายพีซีใช้ชิป NVIDIA GH200 ราคาเริ่มต้น 1.85 ล้านบาท","link":"https://www.blognone.com/node/138235","date":1708064749000,"content":"<div><div><div><p>บริษัทคอมพิวเตอร์ gptshop.ai ประกาศขายพีซีสำหรับใช้ในบ้านแต่ใช้ชิป NVIDIA GH200 ซีพียูพร้อมชิปกราฟิกจาก NVIDIA ที่มักใช้งานกันในเซิร์ฟเวอร์เป็นหลัก หลักจากผู้ก่อตั้งบริษัทพบว่าชิปสำหรับผู้ใช้ทั่วไปอย่าง NVIDIA RTX 4090 นั้นไม่พอรันโมเดลปัญญาประดิษฐ์ใหม่ๆ</p>\n<p>ชิป GH200 นั้นเริ่มต้นรุ่นต่ำสุดมาพร้อมแรม LPDDR5X ขนาด 480GB และส่วนกราฟิก H100 พร้อมแรม HBM3 96GB ทำให้รุ่นเริ่มต้นมีแรมรวม 576GB ราคารุ่นเริ่มต้นอยู่ที่ 47,500 ยูโร หรือ 1.85 ล้านบาท เพียงพอสำหรับการรัน Llama 2 70B ของ Meta แบบย่อ (quantized) เป็น FP8 หากซื้อรุ่นแรมกราฟิก 144GB ก็จะรันแบบ FP16 ได้ด้วย หรือจะคอนฟิกให้ใช้แรมซีพียูก็จะรันโมเดลขนาดใหญ่ขึ้นได้ แต่โมเดลจะรันช้าลง</p>\n<p>ความยากในการสร้างพีซีด้วยชิป GH200 คือการระบายความร้อนที่เซิร์ฟเวอร์ปกติพยายามระบายความร้อนระดับพันวัตต์ออกจากเครื่องให้เร็วที่สุดโดยไม่สนใจเสียงนัก แต่ gptstore.ai ต้องออกแบบเครื่องใหม่ให้เสียงเบาลงพอจะใช้งานในบ้านได้</p>\n<p>ชิป GH200 ไม่ได้มีขายแยกชิ้นจาก NVIDIA เครื่องที่มีขายได้นี้เพราะบริษัทซื้อเซิร์ฟเวอร์เต็มตัวจาก QCT มาดัดแปลงจนเป็นเครื่องใช้งานในบ้าน อย่างไรก็ดี NVIDIA เองเคย<a href=\"https://www.blognone.com/node/119641\">ขายเครื่อง DGX Station</a> สำหรับใช้งานแบบเดสก์ทอปมาก่อนในสมัยชิป A100 แต่ยังไม่ได้อัพเดตให้รองรับชิป H100 หรือ GH200</p>\n<p>ที่มา - <a href=\"https://www.theregister.com/2024/02/14/german_gh200_workstation/\">The Register</a></p>\n<p><img alt=\"No Description\" src=\"https://www.blognone.com/sites/default/files/externals/918a7fd7f30b06924f98a1ef01330117.jpeg\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/gpgpu\">GPGPU</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bf6f738f9e815ff7888cdef34fec7d375ad5530c36d0af1e793a4c41feac6896","category":"Thai"}
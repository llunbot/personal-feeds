{"title":"ซีอีโอ YouTube บอกถ้า OpenAI ใช้วิดีโอบนแพลตฟอร์มไปเทรน Sora จะเป็นการละเมิดข้อกำหนด","link":"https://www.blognone.com/node/139085","date":1712311421000,"content":"<div><div><div><p>ก่อนหน้านี้ Mira Murati ซีทีโอ OpenAI <a href=\"https://www.blognone.com/node/138711\">ให้สัมภาษณ์</a>กับ The Wall Street Journal เกี่ยวกับ <a href=\"https://www.blognone.com/node/138230\">AI สร้างวิดีโอ Sora</a> ซึ่งนักข่าวถามคำถามหนึ่งว่า Sora ใช้วิดีโอจากแหล่งใดมาเทรน Murati บอกว่าเป็นวิดีโอสาธารณะจากแหล่งต่าง ๆ และวิดีโอที่ซื้อไลเซนส์ ซึ่งเมื่อถามต่อไปว่าเป็นวิดีโอใน YouTube ด้วยหรือไม่ Murati ปฏิเสธที่จะตอบและบอกว่าไม่ทราบ</p>\n<p>คำตอบนี้ถูกนำมาเป็นประเด็นอีกครั้ง เมื่อ Neal Mohan ซีอีโอ YouTube ให้สัมภาษณ์พิเศษกับ Bloomberg ซึ่งนักข่าวก็ถามว่า เขาทราบหรือไม่ว่า OpenAI ได้ใช้วิดีโอบน YouTube มาเทรน AI Sora หรือไม่?</p>\n<p>Mohan ไม่ได้ยืนยันว่า Sora ใช้วิดีโอ YouTube เทรนข้อมูลหรือไม่ แต่บอกว่าหากเป็นเช่นนั้นจริง ก็จะผิดข้อกำหนดในการให้บริการ (TOS) ของแพลตฟอร์ม YouTube เขายังให้ความเห็นต่อไปว่า หากมองให้มุมของครีเอเตอร์ที่ลงทุนสร้างสรรค์ผลงานอย่างหนัก และอัปโหลดสิ่งเหล่านั้นมาใน YouTube พวกเขาย่อมคาดหวังว่าแพลตฟอร์มจะทำตามข้อกำหนด ซึ่งการดาวน์โหลดทรานสคริปต์และวิดีโอเป็นสิ่งที่ละเมิด</p>\n<p>คำตอบของ Mohan จึงบอกทางอ้อมว่า ถ้า OpenAI ใช้วิดีโอ YouTube เทรน Sora จริง ก็เป็นเรื่องที่ไม่ถูกต้อง</p>\n<p>นักข่าวถามต่อไปว่าแล้ว YouTube ได้เปิดให้กูเกิลเข้ามาใช้วิดีโอบนแพลตฟอร์มเทรน AI หรือไม่ เขาก็ยืนยันว่าในภาพรวมนั้นการให้เทรน AI ย่อมผิดข้อกำหนด แต่ข้อตกลงกับครีเอเตอร์ก็สามารถทำแยกเฉพาะที่อนุญาตได้</p>\n<p>ที่มา: <a href=\"https://bgr.com/tech/youtube-ceo-to-openai-dont-you-dare-use-our-videos-to-train-sora/\">BGR</a></p>\n<p><img src=\"https://www.blognone.com/sites/default/files/externals/8703f8a911e5a5eba19adfa9f82b77ea.png\" /></p>\n</div></div></div><div><div>Topics: </div><div><div><a href=\"/topics/youtube\">YouTube</a></div><div><a href=\"/topics/openai\">OpenAI</a></div><div><a href=\"/topics/sora\">Sora</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/video\">Video</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"51b926ed7860809a541b85e7e721b3a60f2db2028c771be405a648a4b3e87cc2","category":"Thai"}
{"title":"อีกบทบาทของ Tim Cook - ที่ปรึกษาบริษัท Nike ซึ่งเป็นมานานถึง 19 ปี","link":"https://www.blognone.com/node/142703","date":1729594980000,"content":"<div><div><div><p>Tim Cook ซีอีโอแอปเปิล เป็นที่รู้จักในฐานะซีอีโอบริษัทเทคโนโลยีที่มีมูลค่ากิจการมากที่สุดในโลก แต่อีกด้านหนึ่ง Cook คือบอร์ดของบริษัท Nike ผู้ผลิตอุปกรณ์กีฬารายใหญ่ ซึ่งบทบาทของ Cook กับ Nike ในช่วงที่ผ่านมา มีหลายอย่างที่น่าสนใจจากรายงานล่าสุดของ Bloomberg</p>\n<p>Cook รับตำแหน่งบอร์ดของ Nike มาตั้งแต่ปี 2005 หรือ 19 ปีที่แล้ว ตั้งแต่ยังเป็นซีโอโอแอปเปิล เขาเป็นกรรมการบอร์ด Nike ที่อยู่มานานที่สุดถึงปัจจุบัน มีบทบาทหลายอย่างร่วมกับ Nike โดยความร่วมมือแรกคือการ<a href=\"https://www.blognone.com/node/2385\">ออกรองเท้า Nike+</a> ที่เชื่อมต่อข้อมูลการวิ่งมาที่ iPod ได้ ความสัมพันธ์ของสองบริษัทยังมีต่อเนื่องถึงปัจจุบันใน Apple Watch ที่มีรุ่นของ Nike ซึ่งมีสายและลายหน้าปัดเฉพาะ</p>\n<p>มีประเด็นน่าสนใจเมื่อย้อนเวลากลับไปของ Apple Watch และ Nike โดยเมื่อปี 2014 Nike ได้เตรียม<a href=\"https://www.blognone.com/node/55466\">ยกเลิก</a>อุปกรณ์สวมใส่สำหรับออกกำลังกาย <a href=\"https://www.blognone.com/node/49894\">FuelBand</a> (ซึ่ง Tim Cook ก็ใช้งานเป็นประจำตอนนั้น) แบบงง ๆ เพราะตอนนั้นตลาดอุปกรณ์สวมใส่กำลังเป็นขาขึ้น ซึ่งคำเฉลยก็ออกมาในปีเดียวกันเมื่อ<a href=\"https://www.blognone.com/node/60241\">แอปเปิลเปิดตัว Apple Watch</a> นั่นเอง</p>\n<p>รายงานบอกว่า Cook มีอิทธิพลและให้คำแนะนำกับ Nike ในอีกหลายเรื่อง เช่น การพัฒนาหน้าร้านขายสินค้า โดยอิงแนวคิดจาก Apple Store, การจัดการซัพพลายเชนผลิตสินค้าโรงงานในจีน ซึ่ง Cook มีความเชี่ยวชาญ รวมถึงคำแนะนำแผนทำการตลาดดิจิทัลในประเทศจีน ให้ถูกต้องตามกฎหมายของประเทศ</p>\n<p>อย่างไรก็ตามคนที่<a href=\"https://brandinside.asia/nike-fire-ceo-2024/\">ติดตามข่าว Nike</a> คงทราบว่าซีอีโอคนก่อนหน้า John Donahoe เพิ่งถูกปลดจากตำแหน่งเพราะยอดขายสินค้าที่ลดลง ซึ่ง Cook ก็เป็นหนึ่งในคนที่เคยสนับสนุนซีอีโอคนนี้ ส่วนซีอีโอคนปัจจุบัน Elliott Hill ก็มาจากการสนับสนุนของ Cook เช่นเดียวกัน</p>\n<p>ที่มา: <a href=\"https://www.bloomberg.com/news/articles/2024-10-21/apple-ceo-tim-cook-is-helping-nike-turn-the-business-around\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/1134d7e45726cad2449896b49ac27f73.jpeg\" /></p>\n</div></div></div><div><div>Topics: </div><div><div><a href=\"/topics/tim-cook\">Tim Cook</a></div><div><a href=\"/topics/nike\">Nike</a></div><div><a href=\"/topics/management\">Management</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"acb64ca436c9297d18a167ce16fde2d46c7ae18417ca855ec46f55046b978d88","category":"Thai"}
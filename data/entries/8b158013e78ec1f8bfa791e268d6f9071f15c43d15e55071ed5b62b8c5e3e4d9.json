{"title":"นักวิจัยไล่จดโดเมน Autodiscover พบไคลเอนต์อีเมลส่งรหัสผ่าน Exchange เข้ามาจำนวนมาก","link":"https://www.blognone.com/node/124895","date":1632363986000,"content":"<div><div><div><p>Amit Serper จากบริษัทความปลอดภัย Guardicore รายงานถึงปัญหาของ<a href=\"https://docs.microsoft.com/en-us/exchange/client-developer/exchange-web-services/autodiscover-for-exchange\">โปรโตคอล Autodiscover</a> ที่ใช้เชื่อมต่อเข้าไปยังเซิร์ฟเวอร์ Exchange เนื่องจากไคลเอนต์พยายามคาดเดาโดเมนที่ใช้ล็อกอิน</p>\n<p>ตัวอย่างเช่นเมื่อผู้ใช้ที่ใช้อีเมล <code>john.doe@example.com</code> อีเมลไคลเอนต์จะพยายามล็อกอินทางโดเมน autodiscover.example.com แล้วถอยไปยัง example.com จากนั้นจะถอยไปยัง autodiscover.com อีกครั้ง ทำให้ผู้ที่ถือโดเมน autodiscover.com ได้ชื่อผู้ใช้และรหัสผ่านไป</p>\n<p>Guardicore จดโดเมน autodiscover ในหลาย TLD ทั้ง .br, .com.cn, .com.co, .es, .fr, .in, .it, .sg, .uk, .xyz, .online จากนั้นตั้งเซิร์ฟเวอร์ปลอมตัวเป็นเหมือนเซิร์ฟเวอร์ Exchange เพื่อหลอกให้ไคลเอนต์ส่งข้อมูลล็อกอินเข้ามา พบว่ามีความพยายามล็อกอินเข้ามาถึง 372,072 ครั้งในช่วงเวลาสี่เดือนที่เปิดเซิร์ฟเวอร์เหล่านี้รอไว้ โดยรวมเป็นรหัสผ่านสำหรับผู้ใช้รวม 96,671 บัญชี</p>\n<p>ไมโครซอฟท์ระบุว่า Guardicore ไม่ได้แจ้งผลการทดลองล่วงหน้าทำให้ไม่สามารถจัดการปัญหาได้ทันที และตอนนี้กำลังสอบสวนช่องโหว่นี้</p>\n<p>ที่มา - <a href=\"https://www.guardicore.com/labs/autodiscovering-the-great-leak/\">Guardicore</a>, <a href=\"https://therecord.media/microsoft-exchange-autodiscover-bug-leaks-hundreds-of-thousands-of-domain-credentials/\">The Record</a></p>\n<p><img src=\"https://www.blognone.com/sites/default/files/externals/e3192966e057c122feabb7472b760865.png\" /></p>\n<p>กระบวนการล็อกอินผ่านทาง Autodiscover ของ Exchange ภาพจาก Guardicore</p>\n</div></div></div><div><div>Topics: </div><div><div><a href=\"/topics/exchange\">Exchange</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8b158013e78ec1f8bfa791e268d6f9071f15c43d15e55071ed5b62b8c5e3e4d9","category":"Thai"}
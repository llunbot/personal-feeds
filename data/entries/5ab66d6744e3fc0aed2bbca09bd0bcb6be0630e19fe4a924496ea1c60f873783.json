{"title":"อินเทลบอก Core 12th Gen Alder Lake ทำงานกับ Windows 11 ได้ดีกว่า Windows 10","link":"https://www.blognone.com/node/125590","date":1635737124000,"content":"<div><div><div><p>เว็บไซต์ AnandTech มีบทความอธิบายสถาปัตยกรรมของ <a href=\"https://www.blognone.com/node/125513\">Core 12th Gen Alder Lake</a> ที่ค่อนข้างละเอียด ของใหม่ที่สำคัญใน Alder Lake คือการมีคอร์สองขนาดคือ คอร์ใหญ่ Performance Core (P-Core) และคอร์เล็ก Efficiency Core (E-Core)</p>\n<p>การมีคอร์ 2 ระดับ (แถม P-Core มี hyperthreading) ทำให้การเลือกว่าจะจ่ายงานให้คอร์ไหนมีความซับซ้อนขึ้นมาก เพราะในอดีต ซีพียู x86 มีคอร์แบบเดียวเท่ากันหมด การจ่ายงานเป็นหน้าที่ของ OS ที่เลือกจัดคิว (scheduler) ตามความเหมาะสม แต่ OS เองก็ไม่มีข้อมูลว่าคอร์ไหนมีสถานะอย่างไร ทำงานอะไรอยู่บ้าง</p>\n<p>อินเทลจึงเพิ่มไมโครคอนโทรลเลอร์ที่ระดับฮาร์ดแวร์มาอีกตัวในชื่อ Intel Thread Director (ITD) เพื่อมอนิเตอร์การทำงานของทุกคอร์ว่ากำลงทำอะไรอยู่ มีความร้อนหรือระดับพลังงานอย่างไร (ละเอียดระดับ nanosecond) และส่งข้อมูลนี้ไปบอก OS (ละเอียดระดับ microsecond) ให้ OS คอยตัดสินใจอีกที</p>\n<p>อินเทลร่วมมือกับไมโครซอฟท์เพื่อให้ OS ทำงานร่วมกับ ITD ได้อย่างเหมาะสม แต่สิ่งสำคัญคือ Windows 11 จะทำงานกับ ITD ได้ดีกว่า Windows 10 เพราะมองเห็นข้อมูลใน ITD ละเอียดกว่า (Windows 10 มองเห็นว่า E-Core ประสิทธิภาพต่ำกว่า P-Core แต่ไม่รู้สถานะละเอียด) นี่อาจเป็นอีกเหตุผลหนึ่งที่ไมโครซอฟท์จูงใจให้คนมาใช้ Windows 11 แทน Windows 10 ในกรณีที่ใช้ซีพียู 12th Gen</p>\n<p><img src=\"https://www.blognone.com/sites/default/files/externals/cfc9f2ee91f7c263162af8278e35a514.jpg\" /></p>\n<p>การทำงานของ ITD แบ่งงาน (workload) ออกเป็น 4 คลาสคือ</p>\n<ul>\n<li>Class 3 งานระดับรอง เช่น IO ที่ซีพียูต้องรอฝั่งดิสก์ตอบกลับ</li>\n<li>Class 0 งานทั่วไป</li>\n<li>Class 1 งานที่ต้องใช้ชุดคำสั่งเวกเตอร์ AVX/AVX-2</li>\n<li>Class 2 งานที่ต้องใช้ชุดคำสั่งเวกเตอร์ AVX-VNNI (AVX-512)</li>\n</ul>\n<p>ITD จะแนะนำว่างาน Class 3 ควรรันโดย E-Core ส่วน Class 1-2 ควรเป็นของ P-Core แต่สุดท้ายเป็นหน้าที่ของ OS ตัดสินใจเลือกอีกที (OS สามารถ override คำแนะนำของ ITD ได้) โดย ITD ใช้โมเดลที่เทรนจากข้อมูลการทำงานของซีพียูเป็นหลักล้านชั่วโมง มาแยกแยะงานแต่ละคลาส (โมเดลของ ITD เทรนมาแล้ว เทรนเพิ่มไม่ได้อีก)</p>\n<p>ที่มา - <a href=\"https://www.anandtech.com/show/16959/intel-innovation-alder-lake-november-4th/3\">AnandTech</a></p>\n</div></div></div><div><div>Topics: </div><div><div><a href=\"/topics/alder-lake\">Alder Lake</a></div><div><a href=\"/topics/core\">Core</a></div><div><a href=\"/topics/intel\">Intel</a></div><div><a href=\"/topics/windows-11\">Windows 11</a></div><div><a href=\"/topics/windows-10\">Windows 10</a></div><div><a href=\"/topics/operating-system\">Operating System</a></div><div><a href=\"/topics/cpu\">CPU</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5ab66d6744e3fc0aed2bbca09bd0bcb6be0630e19fe4a924496ea1c60f873783","category":"Thai"}
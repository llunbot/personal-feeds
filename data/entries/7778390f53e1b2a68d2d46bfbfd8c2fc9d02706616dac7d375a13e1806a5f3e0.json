{"title":"Mark Zuckerberg ลองแว่น Vision Pro แล้ว บอก Meta Quest เหนือกว่าแทบทุกด้าน","link":"https://www.blognone.com/node/138192","date":1707879163000,"content":"<div><div><div><p>Mark Zuckerberg โพสต์คลิปใน Instagram เล่าว่าเขาได้ทดลองแว่น Apple Vision Pro แล้ว ความเห็นของเขาคือแว่น Meta Quest ยังเหนือกว่าในแทบทุกเรื่อง ในราคาที่ถูกกว่าหลายพันดอลลาร์</p>\n<p>Mark บอกว่าก่อนทดลอง Vision Pro เขาคาดว่า Meta Quest จะเหนือกว่าในแง่ความคุ้มค่าต่อราคา (ราคาถูกกว่ากัน 7 เท่า) แต่หลังลองแล้ว เขาพบว่าเอาแค่ตัวผลิตภัณฑ์อย่างเดียว Quest ก็เหนือกว่าแบบไร้ข้อกังขา เพราะ Quest ทำได้ดีกว่าในงานด้าน Mixed Reality ที่คนส่วนใหญ่ใช้กัน</p>\n<p>ตัวอย่างคือคลิปนี้ถ่ายด้วยกล้องของ Quest 3 ที่เป็น Mixed Reality Passthrough เห็นวัตถุเสมือนซ้อนทับลงไปบนโลกจริง ซึ่งระบบของ Passthrough ของ Quest 3 ให้วิดีโอคุณภาพดีกว่า มุมมองกว้างกว่า, ตัวแว่นเบากว่า 120 กรัม ใส่แล้วสะดวกกว่า ไม่มีสายเกะกะ, มุมมองในแว่นกว้างกว่า ภาพคมชัดกว่า</p>\n<p>Mark ชมแว่น Vision Pro ว่ามีจอภาพความละเอียดสูงมาก ซึ่งเป็นเรื่องที่ดี แต่ก็ต้องแลกมาด้วยข้อเสียหลายอย่าง เช่น น้ำหนัก, ส่วนฟีเจอร์ Eye Tracking นั้นทาง Meta เคยลองใส่เข้ามาใน Quest Pro แล้วแต่เอาออกไปใน Quest 3 และหวังว่าจะเอากลับคืนมาในอนาคต</p>\n<p>นอกจากตัวแว่นแล้ว Mark ยังบอกว่าแพลตฟอร์ม Quest มีคอนเทนต์หลากหลายกว่า เพราะทำงานร่วมกับสตูดิโอต่างๆ มายาวนาน รวมถึง<a href=\"https://www.blognone.com/node/137220\">การเป็นพันธมิตรกับไมโครซอฟท์ทำให้เล่นเกม Xbox บน Quest ได้ด้วย</a></p>\n<p>Mark ทิ้งท้ายเอาไว้ว่า คนจำนวนมากคิดว่า Vision Pro จะเหนือกว่าเพราะมีแบรนด์ Apple และราคาแพงกว่า 3,000 ดอลลาร์ แต่เขาประหลาดใจที่ Quest กลับรองรับการใช้งานของคนส่วนใหญ่ได้ดีกว่า และ \"แฟนบอย\" จะไม่พอใจเขาที่พูดอย่างนี้ เขาบอกว่าโลกคอมพิวเตอร์ในอดีตมีโมเดลเปิด vs โมเดลปิด ถึงแม้ว่าโมเดลปิดของแอปเปิลชนะในสงครามสมาร์ทโฟน แต่ในอดีต โมเดลเปิดของไมโครซอฟท์ก็เคยชนะมาก่อนในยุคพีซี และ Meta จะเป็นโมเดลเปิดที่ชนะในการแข่งขันยุคถัดไป</p>\n<p><img alt=\"No Description\" src=\"https://www.blognone.com/sites/default/files/externals/dfe06972647e425c0cf1960fcf672ce0.jpeg\" /></p>\n<blockquote><div> <a href=\"https://www.instagram.com/reel/C3TkhmivNzt/?utm_source=ig_embed&amp;utm_campaign=loading\" target=\"_blank\">\n<div>\n<div></div>\n<div>\n<div></div>\n<div></div>\n</div>\n</div>\n<div></div>\n<div></div>\n<div>\n<div>View this post on Instagram</div>\n</div>\n<div></div>\n<div>\n<div>\n<div></div>\n<div></div>\n<div></div>\n</div>\n<div>\n<div></div>\n<div></div>\n</div>\n<div>\n<div></div>\n<div></div>\n<div></div>\n</div>\n</div>\n<div>\n<div></div>\n<div></div>\n</div>\n<p></p></a>\n<p><a href=\"https://www.instagram.com/reel/C3TkhmivNzt/?utm_source=ig_embed&amp;utm_campaign=loading\" target=\"_blank\">A post shared by Mark Zuckerberg (@zuck)</a></p>\n</div>\n</blockquote>\n</div></div></div><div><div>Topics: </div><div><div><a href=\"/topics/mark-zuckerberg\">Mark Zuckerberg</a></div><div><a href=\"/topics/meta-quest\">Meta Quest</a></div><div><a href=\"/topics/apple-vision-pro\">Apple Vision Pro</a></div><div><a href=\"/topics/virtual-reality\">Virtual Reality</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7778390f53e1b2a68d2d46bfbfd8c2fc9d02706616dac7d375a13e1806a5f3e0","category":"Thai"}
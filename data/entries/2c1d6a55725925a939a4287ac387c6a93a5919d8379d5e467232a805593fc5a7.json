{"title":"Assassin's Creed Shadows ได้คะแนนรีวิวเฉลี่ย 81/100 เยอะกว่าภาค Mirage","link":"https://www.blognone.com/node/145343","date":1742358235000,"content":"<div><div><div><p>เกมสุดขัดแย้งแห่งปี Assassin's Creed Shadows <a href=\"https://www.blognone.com/node/144020\">มีกำหนดขายวันพรุ่งนี้ 20 มีนาคม 2025</a> เมื่อคืนนี้ได้เวลาสื่อสำนักต่างๆ เผยแพร่รีวิวแล้ว</p>\n<p>ภาพรวมของ Assassin's Creed Shadows ได้คะแนนออกมาในระดับดี คะแนนเฉลี่ยบน <a href=\"https://www.metacritic.com/game/assassins-creed-shadows/\">Metacritic</a> และ <a href=\"https://opencritic.com/game/16792/assassins-creed-shadows\">OpenCritic</a> ได้ 81/100 เท่ากัน หากเทียบกับภาคก่อนๆ แล้วถือว่าคะแนนเฉลี่ยเยอะกว่า<a href=\"https://www.metacritic.com/game/assassins-creed-mirage/\">ภาค Mirage (76/100)</a> และใกล้เคียงกับ<a href=\"https://www.metacritic.com/game/assassins-creed-valhalla/\">ภาค Valhalla (80/100)</a></p>\n<p>มีสื่อ 3 แห่งที่ให้คะแนนเต็มคือ <a href=\"https://www.vg247.com/assassins-creed-shadows-review\">VG247</a>, <a href=\"https://www.theguardian.com/games/2025/mar/18/assassins-creed-shadows-a-historic-frolic-through-feudal-japan\">Guardian</a>, <a href=\"https://www.nme.com/reviews/game-reviews/assassins-creed-shadows-review-ubisoft-3847222\">NME</a> โดย VG247 พาดหัวว่า Ubisoft เรียนรู้ที่จะเลิกเป็นห่วงเสียงวิจารณ์ และหันมาทำเกมให้ดีที่สุดเท่าที่จะทำได้ ส่วน Guardian บอกว่าเกมภาคนี้ดีที่สุดในรอบหลายปีของซีรีส์ Assassin’s Creed การมีตัวเอกสองตัวที่ทักษะแตกต่างกันทำให้เกมเพลย์ไม่ซ้ำซาก</p>\n<p>สื่อเกมใหญ่รายอื่นๆ ให้กัน 8/10 เช่น <a href=\"https://www.ign.com/articles/assassins-creed-shadows-review\">IGN</a>, <a href=\"https://www.videogameschronicle.com/review/assassins-creed-shadows-review/\">VGC</a>, <a href=\"https://www.pushsquare.com/reviews/ps5/assassins-creed-shadows\">PushSquare</a>, <a href=\"https://www.gamesradar.com/games/assassin-s-creed/assassins-creed-shadows-review/\">GamesRadar+</a> โดย VGC บอกว่าเป็นเกม Assassin's Creed ที่ดีที่สุดในรอบ 10 ปี และเป็นจุดเปลี่ยนสำคัญของซีรีส์หลังมุ่งแนวทาง RPG ในไตรภาค Origins/Odyssey/Valhalla ที่แผนที่ขนาดใหญ่เกินไป แต่เกมก็มีสเกลใหญ่กว่าภาค Mirage ในขณะที่ Pushsquare ชมตัวเอก เนื้อเรื่อง ระบบโอเพนเวิลด์ สภาพอากาศและฤดูกาล แต่วิจารณ์เสียงพากย์ภาษาอังกฤษที่ทำได้ไม่ดีนัก</p>\n<p>GamesRadar+ บอกว่าการมีตัวเอกสองตัว ผนวกจุดเด่นของเกมเพลย์ 2 แบบ (ซ่อนเร้น + เดินหน้าลุย) เข้าด้วยกัน ฉากในเกมสวยงาม ระบบการต่อสู้ดี แต่เนื้อเรื่องอาจน่าผิดหวังไปเล็กน้อย ส่วน IGN ชื่นชมระบบ 2 ตัวเอกเช่นกัน ชมระบบการต่อสู้ว่าทำได้ดี เน้นการ parry มากกว่าภาคก่อนๆ และถือเป็นพัฒนาการที่ดีของซีรีส์</p>\n<p>ปิดท้ายด้วยภาพตัวละครที่ชาว Blognone ชื่นชอบที่สุด พูดถึงมากที่สุด</p>\n<p><img src=\"https://www.blognone.com/sites/default/files/externals/6524b44b87b17dfcc1e889c3c694789c.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/assassin%E2%80%99s-creed\">Assassin’s Creed</a></div><div><a href=\"/topics/games\">Games</a></div><div><a href=\"/topics/ubisoft\">Ubisoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2c1d6a55725925a939a4287ac387c6a93a5919d8379d5e467232a805593fc5a7","category":"Thai"}
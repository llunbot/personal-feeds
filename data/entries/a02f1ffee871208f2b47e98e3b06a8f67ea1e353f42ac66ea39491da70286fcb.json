{"title":"Let's Encrypt ประกาศเตรียมปิดเซิร์ฟเวอร์ OCSP ภายในหนึ่งปีข้างหน้า","link":"https://www.blognone.com/node/141046","date":1721753161000,"content":"<div><div><div><p>Let's Encrypt ประกาศแผนการปิดเซิร์ฟเวอร์ Online Certificate Status Protocol (OCSP) ที่ใช้สำหรับการตรวจสอบว่าใบรับรองถูกยกเลิกหรือไม่ และเตรียมหันไปเผยแพร่รายการใบรับรองที่ถูกยกเลิกผ่านทาง Certificate Revocation Lists (CRLs) ในเร็วๆ นี้</p>\n<p>CRL เป็นกระบวนการแจ้งเตือนใบรับรองถูกยกเลิกที่ใช้กันมานาน แต่มีปัญหาว่ากระบวนการแจ้งเตือนล่าช้านานหลายวันจนถึงนับสัปดาห์ OCSP จึงมาแทนที่ด้วยการให้เบราว์เซอร์ตรวจสอบใบรับรองต่อเนื่อง แต่กระบวนการเช่นนี้มีข้อเสียสำคัญคือ CA ผู้ให้บริการ OCSP จะเห็นไอพีของคนที่เข้าเว็บแต่ละโดเมนแทบทั้งโลก ขณะที่ CRL นั้นมีการปรับปรุงเรื่อยมา จนทุกวันนี้ระยะเวลาในการเผยแพร่ CRL นั้นใช้เวลาไม่กี่ชั่วโมงเท่านั้น ทาง Let's Encrypt เองเพิ่ง<a href=\"https://www.blognone.com/node/130414\">เปิดใช้งาน CRL เมื่อปี 2022 เท่านั้น</a></p>\n<p>CA/Browser Forum นั้นลงคะแนนยกเลิกข้อบังคับให้ CA ต้องให้บริการ OCSP ตั้งแต่เดือนสิงหาคม 2023 ตอนนี้ยังเหลือ Microsoft Root Program ที่ยังบังคับให้ CA ต้องรองรับ OCSP อยู่ แต่คาดว่าจะถอดเงื่อนไขนี้ออกไปภายใน 6-12 เดือนข้างหน้า หลังจากนั้น Let's Encrypt ก็จะถอด OCSP ตามไปด้วย</p>\n<p>ที่มา - <a href=\"https://letsencrypt.org/2024/07/23/replacing-ocsp-with-crls\">Let's Encrypt</a></p>\n<p><img src=\"https://www.blognone.com/sites/default/files/externals/8c1b45c31e8b89ea394d6e1bf0e839ac.png\" /></p>\n</div></div></div><div><div>Topics: </div><div><div><a href=\"/topics/lets-encrypt\">Let's Encrypt</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a02f1ffee871208f2b47e98e3b06a8f67ea1e353f42ac66ea39491da70286fcb","category":"Thai"}
{"title":"CockroachDB เลิกโอเพนซอร์ส เปิดให้ใช้รุ่น Enterprise ฟรีสำหรับรายย่อยแทน","link":"https://www.blognone.com/node/141470","date":1723822677000,"content":"<div><div><div><p>CockroachDB ระบบฐานข้อมูลกระจายตัว ประกาศเปลี่ยนไลเซนส์เป็นแบบเปิดซอร์สให้ตรวจสอบเท่านั้น (source available) หลังจากก่อนหน้านี้เคยเปิดให้ใช้งานได้ฟรีในแบบ Business Source License (BuSL) เมื่อปี 2019 และเคยเป็นโอเพนซอร์สเต็มรูปแบบสัญญาอนุญาต Apache 2.0 ในช่วงต้นๆ ของโครงการ</p>\n<p>แนวทางนี้มีความเปลี่ยนแปลงในแง่การพัฒนาสินค้าของทางบริษัท Cockroach Labs เอง เพราะหลังจากนี้จะมีเฉพาะเวอร์ชั่น Enterprise เท่านั้น สำหรับรายย่อย เช่นนักพัฒนาส่วนบุคคลหรือนักวิจัย ตลอดจนบริษัทที่รายได้ต่ำกว่าปีละ 10 ล้านดอลลาร์ สามารถใชงานได้ฟรีไปเรื่อยๆ เป็นรายปี (จนกว่า Cockroach Labs จะเปลี่ยนใจอีกรอบ) เดิม CockroachDB นั้นมีชุดฟีเจอร์ไม่เท่ากันถึง 3 ชุด หลังจากนี้ก็จะเท่ากันหมด ยกเว้นว่าผู้ใช้งานฟรีจะไม่สามารถปิดการส่งข้อมูลกลับบริษัท (telemetry) ได้</p>\n<p>แนวทางการเปลี่ยนไลเซนส์ให้ใช้งานได้ยากขึ้นในวงการฐานข้อมูลโอเพนซอร์ส เกิดขึ้นเรื่อยๆ ในช่วง 5 ปีมานี้ ส่วนหนึ่งเกิดจากความนิยมฐานข้อมูลบนคลาวด์ทำให้ลูกค้าไม่สนใจซื้อซัพพอร์ตจากผู้พัฒนาเพราะถือว่าผู้ให้บริการคลาวด์ดูแลให้แล้ว</p>\n<p>ที่มา - <a href=\"https://www.cockroachlabs.com/blog/enterprise-license-announcement/\">Cockroach Labs</a></p>\n<p><img alt=\"No Description\" src=\"https://www.blognone.com/sites/default/files/externals/5cdd9222d400de990d5de22395da4afc.jpeg\" /></p>\n</div></div></div><div><div>Topics: </div><div><div><a href=\"/topics/database\">Database</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3192d6f1397811f693301645fad325bf4378944da5dddfadc01ac4daf9be50a5","category":"Thai"}
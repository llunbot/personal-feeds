{"title":"งานสัมมนา DevTernity ถูกแฉ ปลอมประวัติ Speaker ผู้หญิงขึ้นมา เพื่อดึงดูดให้คนร่วมงาน","link":"https://www.blognone.com/node/136980","date":1701222315000,"content":"<div><div><div><p>เรื่องนี้เริ่มต้นจาก Gergely Orosz ซึ่งเป็นผู้เขียนจดหมายข่าว The Pragmatic Engineer แฉข้อมูลผ่านบัญชี X ของเขาเอง เกี่ยวกับงานสัมมนาด้านการพัฒนาซอฟต์แวร์ DevTernity ซึ่งจัดที่ลัตเวียมาหลายปี โดยงานช่วงหลังเปลี่ยนมาเป็นแบบออนไลน์ตามสถานการณ์ที่เปลี่ยนไป ซึ่ง Orosz พบว่ามีรายชื่อผู้ร่วมขึ้นพูดในงานที่ปรากฏในเว็บไซต์ แต่หลายคนไม่มีตัวตนอยู่จริง</p>\n<p>รายชื่อผู้พูดที่เขาพบคือผู้หญิงบางคน เป็นรูปโปรไฟล์ที่สร้างด้วย AI พร้อมประวัติทำงานปลอม เช่น รายแรกบอกว่าเป็นวิศวกรที่ Coinbase แต่ไม่พบชื่อบุคคลนี้ในบริษัท, อีกคนทำงานที่ WhatsApp ก็ไม่มีตัวตนเช่นกัน จากการค้นพบนี้ Orosz จึงคาดเดาไปในหลายเหตุผลที่ทำให้ผู้จัดงานต้องใช้โปรไฟล์ผู้พูดหญิงปลอมขึ้นมา</p>\n<p>Eduards Sizovs ผู้จัดงานสัมมนา DevTernity ออกมาชี้แจงประเด็นดังกล่าว โดยบอกว่าโปรไฟล์ที่ไม่มีอยู่จริงของผู้พูดหญิงซึ่งปรากฏในเว็บไซต์ของงานมีทั้งหมด 3 คน แต่เรื่องนี้มีที่มาที่ไปจนกลายเป็นแบบนี้</p>\n<p>เขาอธิบายว่างานสัมมนา DevTernity ให้ความสำคัญมากเรื่องความหลากหลาย (Diversity) ในตอนแรกมีผู้ร่วมพูดในงานหญิง 2 คน ที่ตกลงเข้าร่วม แต่ต่อมาขอถอนตัวด้วยเหตุผลจำเป็น (คนหนึ่งสุขภาพ อีกคนมีงานซ้อน) ทำให้มีผู้พูดหญิงคนเดียวคือ Kris ส่วนโปรไฟล์ปลอมที่ปรากฏบนเว็บไซต์นั้นเกิดจากบั๊กเว็บเวอร์ชันเดโม ที่ใช้วิธีสร้างโปรไฟล์ผู้พูดที่ไม่มีจริงขึ้นมาแสดง แต่เขายุ่งมากหลังจากพบบั๊กนี้ และเลือกไม่แก้ไขทันทีเพราะไม่สามารถแก้ได้ง่าย (quick fix) อีกทั้งการวางโปรไฟล์นั้นก็เพื่อให้รู้ว่าต้องหาคนมาแทนที่</p>\n<p>คำชี้แจงของ Sizovs ดูจะทำให้สถานการณ์แย่ลง เพราะ Orosz ก็ขุดต่อและพบว่างานสัมมนา DevTernity มีโปรไฟล์ผู้พูดหญิงที่ไม่มีตัวตนจริงมาแล้วหลายปี ขณะที่ Kristine Howard วิศวกรจาก AWS หรือ Kris ผู้หญิงคนเดียวที่ผู้จัดงานพูดถึง ก็ประกาศถอนตัวจากงานทันทีหลังมีการแฉเรื่องนี้ออกมา และมีผู้พูดที่ถอนตัวจากเพิ่มอีก 23 คน ผู้พูดบางรายให้เหตุผลว่างานสัมมนานี้เป็นงานแบบเสียเงิน การสร้างโปรไฟล์ปลอมน่าจะทำเพื่อหวังดึงคนเข้าร่วมงาน จึงไม่ใช่วิธีที่สามารถยอมรับได้</p>\n<p>Sizovs อัพเดตล่าสุดว่าเขาตัดสินใจยกเลิกงานสัมมนานี้แล้ว โดยบอกว่าตอนนี้สื่อออนไลน์ทุกช่องทางของงานถูกโจมตีด้วยวิธีต่าง ๆ เขาเชื่อว่ามีคนต้องการทำลายงานสัมมนานี้ให้ได้ และจะชี้แจงสิ่งที่พบในภายหลัง</p>\n<p>ที่มา: <a href=\"https://www.businessinsider.com/tech-conference-organizer-accused-of-using-fake-female-panelists-2023-11\">Business Insider</a></p>\n<p><img alt=\"No Description\" src=\"https://www.blognone.com/sites/default/files/externals/4636fe685f3c6125abbd4cc10577f372.jpg\" /></p>\n<blockquote><p>Details of the speakers. For some odd reason they are, yes, all women.Doesn't change the fact that they are *fake* speakers generated, associated with very well-known publicly traded companies (which companies never sent speakers to the conference!!)<a href=\"https://t.co/dinqm0Rrp0\">https://t.co/dinqm0Rrp0</a></p>\n<p>— Gergely Orosz (@GergelyOrosz) <a href=\"https://twitter.com/GergelyOrosz/status/1729270168487137736?ref_src=twsrc%5Etfw\">November 27, 2023</a></p></blockquote>\n<blockquote><p>Dear Reader,If you know me well, you know that I have high standards of work and professional ethics. You know that DevTernity has been my life's work, and DevTernity is the event that I love and deeply care about. We've always delivered on the promise, and the event has been…</p>\n<p>— Eduards Sizovs (@eduardsi) <a href=\"https://twitter.com/eduardsi/status/1728422017417032140?ref_src=twsrc%5Etfw\">November 25, 2023</a></p></blockquote>\n</div></div></div><div><div>Topics: </div><div><div><a href=\"/topics/it-industry\">IT Industry</a></div><div><a href=\"/topics/diversity\">Diversity</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d44e8c7fbb5807126be065e7859aebf072050da1e5c983dab74b73e8d249427d","category":"Thai"}
{"title":"ผลสำรวจพบคนญี่ปุ่นประมาณ 24% ที่ได้สุ่มสิทธิซื้อ Nintendo Switch 2 - ส่วนใหญ่เลือกเครื่องล็อกโซน","link":"https://www.blognone.com/node/146209","date":1746197760000,"content":"<div><div><div><p>นินเทนโดแจ้งผลการสุ่มคนที่มีสิทธิซื้อคอนโซล Switch 2 ลอตแรกในญี่ปุ่นไปแล้ว จากจำนวนคนลงทะเบียน 2.2 ล้านคน ซึ่งนินเทนโดบอกว่าสูงกว่าที่บริษัทประเมินไปมาก มีข้อมูลผลการสำรวจจากหลายแหล่ง รวมถึงแนวทางของช่องทางขายอื่นในญี่ปุ่นที่น่าสนใจดังนี้</p>\n<p>Yahoo Japan ทำแบบสำรวจโดยถามตรง ๆ เลยว่าใครได้สิทธิซื้อ Switch 2 บ้าง พบว่า 23.9% ของกลุ่มตัวอย่าง 13,869 คน บอกว่าได้สิทธิซื้อ ที่เหลืออด ตัวเลขจึงอาจประเมินได้คร่าว ๆ ว่า Switch 2 สำหรับขายให้ลูกค้าโดยตรงในญี่ปุ่นจากนินเทนโดมีประมาณ 5 แสนเครื่อง</p>\n<p>R_GameTV รายงานผลสำรวจเพิ่มเติมจากกลุ่มตัวอย่างที่ลงทะเบียนไว้ประมาณ 6 หมื่นคน พบว่า 69.7% เลือกซื้อ Switch 2 เครื่องล็อกโซนรุ่นภาษาญี่ปุ่นอย่างเดียวที่บันเดิล Mario Kart World มาด้วย มีเพียง 2.9% ที่เลือกเครื่องไม่ล็อกโซนรองรับหลายภาษา ส่วนคำถามเดียวกันว่าผลการสุ่มได้สิทธิซื้อหรือไม่ 24.4% เท่านั้นที่บอกว่าได้</p>\n<p>นินเทนโดยังขาย Switch 2 ผ่านช่องทางเชนร้านเครื่องใช้ไฟฟ้าอื่นในญี่ปุ่นด้วย ซึ่งแต่ละร้านก็มีวิธีให้สิทธิซื้อต่างกันไป เช่น Bic Camera ใช้ระบบสุ่มเช่นกัน แต่คนที่ลงทะเบียนได้ต้องเป็นลูกค้าบัตรเครดิตของร้านที่มียอดซื้อสะสมถึงเกณฑ์ ส่วนร้าน Joshin ให้เฉพาะลูกค้าที่เป็นสมาชิกระดับ Platinum และ VIP เท่านั้น ที่มีสิทธิจองซื้อ เป็นต้น</p>\n<p>นักวิเคราะห์ประเมินว่านินเทนโดมี Switch 2 ขายในญี่ปุ่นลอตแรกประมาณ 8 แสนถึง 1 ล้านเครื่อง ขณะที่ความต้องการจริงอาจสูงถึง 5 ล้านเครื่องในช่วงแรก</p>\n<p>ที่มา: <a href=\"https://news.yahoo.co.jp/articles/f40b241cf7a3ff6ea26669e23a413c94d6adbd82\">Yahoo Japan</a>, <a href=\"https://www.ign.com/articles/amid-soaring-demand-for-nintendo-switch-2-major-japanese-retailers-are-restricting-pre-orders-to-customers-who-have-already-spent-loads-of-money-with-them\">IGN</a> และ <a href=\"https://automaton-media.com/en/news/switch-2s-cheaper-region-locked-version-is-overwhelmingly-popular-among-japans-2-2-million-pre-order-applicants-survey-suggests/\">Automation</a></p>\n<p><img alt=\"No Description\" src=\"https://www.blognone.com/sites/default/files/externals/4cff5d93845cdfc50d226f64cfa7e919.jpg\" /></p>\n</div></div></div><div><div>Topics: </div><div><div><a href=\"/topics/nintendo-switch-2\">Nintendo Switch 2</a></div><div><a href=\"/topics/nintendo\">Nintendo</a></div><div><a href=\"/topics/games\">Games</a></div><div><a href=\"/topics/japan\">Japan</a></div><div><a href=\"/topics/survey\">Survey</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"62721ce5e159e66dd036bf9fd5ff89b896eb388b1596a50b2463c55ef7b67ca8","category":"Thai"}
{"title":"แอปเทรดหุ้น Robinhood ไตรมาส 3/2021 รายได้รวมโต 35%","link":"https://www.blognone.com/node/125511","date":1635345734000,"content":"<div><div><div><p>Robinhood แอปซื้อขายหุ้นชื่อดังในอเมริกา รายงานผลประกอบการไตรมาสที่ 3 ปี 2021 รายได้รวมโต 35% จากช่วงเดียวกันในปีก่อนเป็น 365 ล้านดอลลาร์ และขาดทุนอยู่ 1,317 ล้านดอลลาร์</p>\n<p>ส่วนของรายได้จากการทำธุรกรรมใน Robinhood เพิ่มขึ้น 32% เป็น 267 ล้านดอลลาร์ แบ่งเป็น ออปชั่น 164 ล้านดอลลาร์ (+29%) คริปโต 51 ล้านดอลลาร์ (+860%) และหุ้นสามัญ 50 ล้านดอลลาร์ (-27%)</p>\n<p>ตัวเลขจากธุรกรรมของคริปโตแม้ดูเติบโตสูงมากเมื่อเทียบกับปีก่อน แต่ถือว่าลดลงมาก เมื่อเทียบกับ<a href=\"https://www.blognone.com/node/124315\">ไตรมาสที่ 2/2021</a> ซึ่ง Robinhood มีรายได้ส่วนนี้ถึง 233 ล้านดอลลาร์ โดยซีเอฟโอ Jason Warnick เผยว่า ไตรมาส 2 เป็นช่วงที่มีลูกค้าใหม่เข้ามาในแพลตฟอร์มเยอะ และส่วนใหญ่ก็เทรดเงิน Doge ขณะที่ไตรมาส 3 ตัวเลขนี้ลดลง จึงยากที่บริษัทจะประเมินรายได้ในระยะสั้นแต่ละไตรมาส แต่ยังมองภาพรวมที่การลงทุนคริปโตในระยะยาวมากกว่า</p>\n<p>Robinhood เผยว่า<a href=\"https://www.blognone.com/node/124893\">ฟีเจอร์กระเป๋าเงินคริปโต</a> มีลูกค้าสมัครลงทะเบียนเพื่อรอใช้งาน (waitlist) แล้วมากกว่า 1 ล้านคน</p>\n<p>ที่มา: <a href=\"https://investors.robinhood.com/news/news-details/2021/Robinhood-Reports-Third-Quarter-2021-Results/default.aspx\">Robinhood</a> และ <a href=\"https://www.cnbc.com/2021/10/26/robinhood-third-quarter-earnings-2021.html\">CNBC</a></p>\n<p><img src=\"https://www.blognone.com/sites/default/files/externals/e31c00c2487c81cbbdb27d626e904f27.jpeg\" /></p>\n</div></div></div><div><div>Topics: </div><div><div><a href=\"/topics/robinhood\">Robinhood</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"77f203ad03d944a5b03578996e8cf3d5b4b6401a188723ce96a8896c93a6c99c","category":"Thai"}
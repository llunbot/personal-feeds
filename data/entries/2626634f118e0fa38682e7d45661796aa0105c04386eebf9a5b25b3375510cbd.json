{"title":"สหรัฐออกคำสั่งแบนการขายซอฟต์แวร์ Kaspersky ในประเทศ ด้วยเหตุด้านความมั่นคง","link":"https://www.blognone.com/node/140517","date":1718927835000,"content":"<div><div><div><p>สำนักอุตสาหกรรมและความปลอดภัยของสหรัฐ ออกคำสั่งแบนห้ามจำหน่ายซอฟต์แวร์ของ Kaspersky ภายในประเทศ ซึ่งระบุว่าเป็นการออกคำสั่งแบนแอปป้องกันไวรัสเป็นครั้งแรก ด้วยเหตุผลด้านความมั่นคงและความเป็นส่วนตัวของผู้ใช้งาน เนื่องจาก Kaspersky เป็นบริษัทจากรัสเซีย</p>\n<p>ที่ผ่านมา Kaspersky ต้องเผชิญกับปัญหาคำสั่งแบนจากหลายประเทศ โดยสหรัฐเริ่มออกคำสั่งห้ามใช้งานซอฟต์แวร์กับอุปกรณ์ของหน่วยงานรัฐ มา<a href=\"https://www.blognone.com/node/98258\">ตั้งแต่ปี 2017</a> ซึ่ง Kaspersky ก็<a href=\"https://www.blognone.com/node/98506\">ฟ้องกลับ</a>หลังจากนั้น จากนั้นสภายุโรปก็ออก<a href=\"https://www.blognone.com/node/103146\">คำสั่ง</a>ให้อุปกรณ์หน่วยงานรัฐหยุดใช้งานเช่นกัน ล่าสุดเมื่อปีที่แล้วคือ<a href=\"https://www.blognone.com/node/136497\">แคนาดา</a></p>\n<p>คำสั่งนี้มีผลให้ Kaspersky ถูกระงับการขายในสหรัฐอเมริกาตั้งแต่ 20 กรกฎาคมเป็นต้นไป บริษัทยังสามารถอัปเดตซอฟต์แวร์ให้ลูกค้าได้ถึง 29 กันยายน และไม่ได้รับอนุญาตให้ออกอัปเดตได้อีกหลังจาก 29 กันยายน ทางการสหรัฐจึงแนะนำให้ผู้ใช้งาน Kaspersky อยู่ปัจจุบัน เปลี่ยนไปใช้ซอฟต์แวร์อื่นเนื่องจากจะไม่ได้รับอัปเดตความปลอดภัยแล้ว</p>\n<p>Kaspersky ออกแถลงการณ์ต่อคำสั่งดังกล่าว ว่าบริษัทจะยังดำเนินงานในสหรัฐตามปกติในทุกช่องทางที่ยังสามารถทำได้ บริษัทเชื่อว่าคำสั่งดังกล่าวเป็นผลจากแรงกดดันด้านภูมิรัฐศาสตร์ รวมทั้งความเชื่อในประเด็นต่าง ๆ โดยไม่ได้เกี่ยวกับการทำงานของผลิตภัณฑ์หรือบริการของ Kaspersky เอง</p>\n<p>ที่มา: <a href=\"https://techcrunch.com/2024/06/20/us-bans-kaspersky-software-security-risk-russia/\">TechCrunch</a> และ <a href=\"https://www.kaspersky.com/about/press-releases/2024_kaspersky-statement-on-the-us-commerce-department-determination\">Kaspersky</a></p>\n<p><img src=\"https://www.blognone.com/sites/default/files/externals/8e8eebe2e1a0a670cfdcc49bb26d3beb.jpg\" /></p>\n</div></div></div><div><div>Topics: </div><div><div><a href=\"/topics/kaspersky\">Kaspersky</a></div><div><a href=\"/topics/usa\">USA</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2626634f118e0fa38682e7d45661796aa0105c04386eebf9a5b25b3375510cbd","category":"Thai"}
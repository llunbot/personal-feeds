{"title":"SkillLane ยื่นไฟลิ่ง เตรียมเสนอขายหุ้นไอพีโอในตลาดหลักทรัพย์ mai","link":"https://www.blognone.com/node/142077","date":1726703735000,"content":"<div><div><div><p>บริษัท สกิลเลน เทคโนโลยี จำกัด (มหาชน) หรือ SkillLane ได้ยื่นแบบแสดงรายการข้อมูลและร่างหนังสือชี้ชวน (ไฟลิ่ง) ต่อสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) เพื่อเตรียมเสนอขายหลักทรัพย์ครั้งแรกต่อประชาชน (ไอพีโอ) โดยตัวย่อหลักทรัพย์ที่จะใช้ในการซื้อขายหุ้นคือ SKILL</p>\n<p>ในไฟลิ่งระบุว่า SkillLane มีธุรกิจอยู่ 2 ประเภท คือ แพลตฟอร์มเรียนออนไลน์ แบ่งเป็นสำหรับลูกค้าทั่วไป ลูกค้าองค์กร และการเรียนปริญญาออนไลน์ นอกจากนี้ยังมีธุรกิจให้คำปรึกษา และพัฒนานวัตกรรมด้านการศึกษา</p>\n<p>SkillLane มีคอร์สเรียนออนไลน์สำหรับบุคคลทั่วไปมากกว่า 3,900 คอร์สเรียน ครอบคลุมหลากหลายสาขาวิชา และสามารถเพิ่มคอร์สเรียนใหม่ในระบบได้กว่า 700 คอร์สเรียนต่อปี และมีบริการระบบอบรวมเก็บชั่วโมงออนไลน์ สำหรับการขอรับหรือต่ออายุใบอนุญาตประกอบวิชาชีพทั้ง วิชาชีพประกันภัยของ คปภ. (สำนักงานคณะกรรมการกำกับและส่งเสริมการประกอบธุรกิจประกันภัย) และวิชาชีพการลงทุนของ TSI (ศูนย์ส่งเสริมการพัฒนาความรู้ตลาดทุน)</p>\n<p>ผลประกอบการประจำปี 2566 ของ SkillLane มีรายได้รวม 236.58 ล้านบาท เกือบครึ่งหนึ่งเป็นรายได้จากลูกค้าองค์กร มีกำไรสุทธิ 30.70 ล้านบาท</p>\n<p>SkillLane มีแผนเสนอขายหุ้น 15% ของหุ้นทั้งหมด โดยยังไม่ได้กำหนดราคาหุ้น และวันที่จะเข้าซื้อขายในตลาดหุ้นวันแรก</p>\n<p>ที่มา: <a href=\"https://market.sec.or.th/public/ipos/IPOSEQ01.aspx?TransID=648674\">ก.ล.ต.</a></p>\n<p><img alt=\"No Description\" src=\"https://www.blognone.com/sites/default/files/externals/743c84c1f22b5c16d00d3f73563c5598.jpeg\" /></p>\n</div></div></div><div><div>Topics: </div><div><div><a href=\"/topics/skilllane\">SkillLane</a></div><div><a href=\"/topics/ipo\">IPO</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4698d0e4612bd4d3d11c6d2f297fd52b96e37fcf996f0b5ce441f43eeeaeb236","category":"Thai"}
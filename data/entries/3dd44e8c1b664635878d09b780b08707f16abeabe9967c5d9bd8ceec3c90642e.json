{"title":"Musk มีแหล่งรายได้ใหม่ ยอด Subscriptions ที่รีแบรนด์มาจาก Super Follows 2.4 หมื่นคน","link":"https://www.blognone.com/node/133565","date":1682480041000,"content":"<div><div><div><p>หลังจาก <a href=\"https://www.blognone.com/node/133420\">Twitter ประกาศรีแบรนด์จาก Super Follows มาเป็น Subscriptions</a> ซึ่งเป็นฟีเจอร์ให้ผู้ติดตามจ่ายเงินให้ครีเอเตอร์เป็นรายบุคคลเพื่อชมคอนเทนท์พิเศษได้ ล่าสุดจากรูปที่ Elon Musk ทวีตเผยให้เห็นว่า เจ้าตัวมียอด Subscriptions ราว 24,700 บัญชี</p>\n<p>ในทวีตที่ Elon Musk ประกาศว่าครีเอเตอร์สามารถเข้าร่วม Subscriptions เพื่อสร้างรายได้ ในรูปที่แคปมาพบว่ายอดผู้จ่ายเงินเพื่อดูคอนเทนท์พิเศษจะแสดงให้เห็นตรงข้างตัวเลขผู้ที่กำลังติดตามและผู้ติดตาม และจะแสดงให้ดูเฉพาะบนบัญชีของครีเอเตอร์ที่เข้าร่วม Subscriptions เท่านั้น</p>\n<p>Musk กำหนดราคาสมาชิก Subscriptions ของตนเองอยู่ที่ 4 ดอลลาร์หรือราว 137 บาท เท่ากับว่าในแต่ละเดือนมีผู้จ่ายเงินรวม 100,000 ดอลลาร์หรือ 3.43 ล้านบาท</p>\n<p>Musk เข้าร่วมฟีเจอร์ Subscriptions ในวันที่ 15 เมษายน แปลว่าใช้เวลา 10 วันเท่านั้นกว่ายอดจะถึง 24,700บัญชี อย่างไรก็ตาม ยอดยังถือว่าต่ำเพราะคิดเป็นแค่ 0.018% จากจำนวนผู้ติดตามทั้งหมดของ Musk ที่มีกว่า 136.4 ล้านบัญชี นอกจากนี้ ยังเป็นเรื่องยากที่ครีเอเตอร์คนอื่นที่ไม่ได้มียอดผู้ติดตามเท่า Musk จะทำรายได้ปริมาณมากเท่านี้</p>\n<p>ดูเหมือนว่าในช่วงนี้ Musk จะมองหาวิธีการสร้างรายได้ให้ Twitter ผ่านโมเดลค่าใช้จ่ายสมาชิกมากกว่าที่จะมุ่งให้เป็นแพลตฟอร์มที่มีรายได้จากการมาลงโฆษณาเป็นหลัก</p>\n<p>ที่มา - <a href=\"https://sea.mashable.com/tech/23342/nearly-25000-twitter-users-pay-to-subscribe-to-elon-musks-exclusive-tweets\">Mashable</a></p>\n<p><img alt=\"No Description\" src=\"https://www.blognone.com/sites/default/files/externals/ff4571538746d97876584580b17ae987.jpg\" /></p>\n<blockquote><p>Content creators may wish to enable subscriptions on this platform. Just tap on Monetization in settings. <a href=\"https://t.co/CmD06Mczmn\">pic.twitter.com/CmD06Mczmn</a></p>\n<p>— Elon Musk (@elonmusk) <a href=\"https://twitter.com/elonmusk/status/1650607963084554288?ref_src=twsrc%5Etfw\">April 24, 2023</a></p></blockquote>\n</div></div></div><div><div>Topics: </div><div><div><a href=\"/topics/twitter\">Twitter</a></div><div><a href=\"/topics/elon-musk\">Elon Musk</a></div></div></div>","author":"Augustine","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3dd44e8c1b664635878d09b780b08707f16abeabe9967c5d9bd8ceec3c90642e","category":"Thai"}
{"title":"Linux Foundation ตั้งกลุ่มร่วมพัฒนา Chromium ดึง Meta, Microsoft, Opera เข้าร่วม","link":"https://www.blognone.com/node/144025","date":1736477679000,"content":"<div><div><div><p>Linux Foundation ประกาศตั้งกลุ่ม <strong>Supporters of Chromium-Based Bowsers</strong> ดึงหลายๆ บริษัทเข้ามาช่วยพัฒนาเว็บเบราว์เซอร์ตระกูล Chromium</p>\n<p>กลุ่ม Supporters of Chromium-Based Bowsers ที่อยู่ภายใต้ Linux Foundation จะทำหน้าที่เป็นองค์กรกลางในการร่วมพัฒนา Chromium เพิ่มเติมจากกูเกิลทำอยู่รายเดียว ตอนนี้มีสมาชิกเข้าร่วมเพิ่มอีก 3 รายคือ Meta, Microsoft, Opera และจะเปิดรับสมาชิกเพิ่มเติมอีกในอนาคต</p>\n<p>ฝั่งกูเกิลให้ข้อมูลว่า โค้ดที่ส่งเข้า Chromium ในปี 2024 เป็นของกูเกิลประมาณ 94% ซึ่งกูเกิลยังคงเดินหน้าพัฒนา Chromium ต่อในระดับเดิม ออกเงินค่าเซิร์ฟเวอร์ในการจัดการโค้ด แก้บั๊ก ทดสอบ ฯลฯ เหมือนเดิม แต่ก็ยินดีที่จะเห็นบริษัทอื่นๆ เข้ามาร่วมลงทุนพัฒนา Chromium ให้มากขึ้นด้วย</p>\n<p>โครงการ Supporters of Chromium-Based Bowsers ยังไม่ถึงขั้นรับช่วงดูแลโครงการ Chromium แทนกูเกิล (ดังที่เราเคยเห็นจากโครงการโอเพนซอร์สอื่นๆ เช่น <a href=\"https://www.blognone.com/node/70570\">CNCF รับดูแล Kubernetes</a>) แต่จะใช้โมเดลการกำกับดูแลโครงการโอเพนซอร์สแบบที่ Linux Foundation ใช้กับโครงการอื่นๆ ขั้นถัดไปคือจะตั้งคณะกรรมการเทคนิค (technical advisory committee) ขึ้นมาช่วยแนะแนวทางการพัฒนา Chromium ตามความต้องการของชุมชนผู้ใช้งาน</p>\n<p>Opera บอกว่าพัฒนาเบราว์เซอร์บนฐาน Chromium มาตั้งแต่ปี 2013 และมีความเชี่ยวชาญในตัว Chromium อยู่มาก การเข้าร่วมกลุ่มจะช่วยให้ Opera มีเวทีในการเข้าร่วมพัฒนา Chromium มากขึ้น ซึ่งจะเป็นประโยชน์กับทุกคนที่ใช้ Chromium</p>\n<p>ที่มา - <a href=\"https://www.linuxfoundation.org/press/linux-foundation-announces-the-launch-of-supporters-of-chromium-based-browsers\">Linux Foundation</a>, <a href=\"https://blog.chromium.org/2025/01/announcing-supporters-of-chromium-based.html\">Chromium</a>, <a href=\"https://blogs.opera.com/news/2025/01/opera-joins-supporters-of-chromium-based-browsers-open-source-ecosystem/\">Opera</a></p>\n<p><img src=\"https://www.blognone.com/sites/default/files/externals/35dbf10ef12811efa11102415fed0cee.png\" alt=\"\" /></p>\n</div></div></div><div><div>Topics: </div><div><div><a href=\"/topics/chromium\">Chromium</a></div><div><a href=\"/topics/linux-foundation\">Linux Foundation</a></div><div><a href=\"/topics/open-source\">Open Source</a></div><div><a href=\"/topics/browser\">Browser</a></div><div><a href=\"/topics/meta\">Meta</a></div><div><a href=\"/topics/microsoft\">Microsoft</a></div><div><a href=\"/topics/opera\">Opera</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"96500130f84fcb9c6c315e66d8f4c4941c479530db1a6b62d32dabcb126205be","category":"Thai"}
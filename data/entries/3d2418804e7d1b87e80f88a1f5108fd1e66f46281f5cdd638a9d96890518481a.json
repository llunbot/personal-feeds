{"title":"กูเกิลตั้งทีมพัฒนา Augmented Reality OS นำโดยอดีตวิศวกร Windows NT","link":"https://www.blognone.com/node/126311","date":1639487167000,"content":"<div><div><div><p>Mark Lucovsky อดีตวิศวกรสายระบบปฏิบัติการของไมโครซอฟท์ (หนึ่งในทีมผู้สร้าง Windows NT) และก่อนหน้านี้เป็นหัวหน้าทีมระบบปฏิบัติการของ Oculus ประกาศย้ายมาทำงานกับกูเกิล และเปิดเผยว่าเขามาพัฒนาระบบปฏิบัติการสำหรับ AR โดยเฉพาะ</p>\n<p>Lucovsky ระบุว่าเขาเป็นหัวหน้าทีม Operating System for Augmented Reality at Google และ<a href=\"https://careers.google.com/jobs/results/98805776622985926-senior-software-engineer-embedded-systems-augmented-reality-os/\">โพสต์ประกาศรับสมัครงานในทีม Augmented Reality OS</a> โดยระบุข้อมูลกว้างๆ ว่าผู้สมัครต้องมีประสบการณ์ด้านระบบปฏิบัติการฝังตัว และมีความเข้าใจเรื่องเคอร์เนล-ไดรเวอร์ของลินุกซ์ แต่ยังไม่มีรายละเอียดของตัวระบบปฏิบัติการมากกว่านี้</p>\n<p><img src=\"https://www.blognone.com/sites/default/files/externals/1c322db123234cec59ab067be7557015.jpg\" /></p>\n<p>ก่อนหน้านี้ Lucovsky เคยทำงานกับกูเกิลมาแล้วครั้งหนึ่งในช่วงปี 2004-2009 ในตำแหน่ง Engineering Director หลังจากนั้นย้ายไปอยู่กับ VMware, Mombo Labs และ Oculus การโพสต์ข้อความของเขาถือเป็นครั้งแรกที่ยืนยันว่ากูเกิลกำลังทำระบบปฏิบัติการตัวใหม่สำหรับ AR</p>\n<p>ปัจจุบัน กูเกิลมีระบบปฏิบัติการในมือหลายตัว เช่น Android, Chrome OS, Fuchsia, Cast OS (ใช้ใน Nest Hub รุ่นแรก) รวมถึง Fitbit OS ที่ได้มาจากการซื้อ Fitbit</p>\n<p>ที่มา - <a href=\"https://www.linkedin.com/feed/update/urn%3Ali%3Aactivity%3A6876290097113833473/\">Mark Lucovsky LinkedIn</a>, <a href=\"https://9to5google.com/2021/12/13/google-augmented-reality-os/\">9to5google</a></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/operating-system\">Operating System</a></div><div><a href=\"/topics/augmented-reality\">Augmented Reality</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3d2418804e7d1b87e80f88a1f5108fd1e66f46281f5cdd638a9d96890518481a","category":"Thai"}
{"title":"Spotify เตรียมอัพเดตแอปใน EU ไม่ใช้ระบบ In-App แต่จะแปะลิงก์ให้สมัครสมาชิกทางตรงแทน","link":"https://www.blognone.com/node/138572","date":1709736410000,"content":"<div><div><div><p>Spotify เปิดเผยรายละเอียดการอัพเดตในแอปบน iOS มีผลสำหรับผู้ใช้งานในกลุ่มประเทศ EU ซึ่งใช้ช่องทางเท่าที่มีอยู่ให้เกิดประโยชน์สูงสุด</p>\n<p>เดิมที Spotify จะเพิ่มระบบ In-App เพื่อสมัครสมาชิกในแอปเวอร์ชัน iOS ตามแนวทางของ iOS 17.4 ที่เป็นไปตามกฎหมาย DMA ของกลุ่มประเทศ EU ซึ่งเปิดให้สามารถจ่ายเงินผ่านช่องทางอื่นได้ด้วย อย่างไรก็ตามแอปเปิล<a href=\"https://www.blognone.com/node/137877\">ได้กำหนดเงื่อนไข</a>โดยยังต้องจ่ายค่าธรรมเนียมให้แอปเปิลส่วนหนึ่ง และแอปจะมาเข้าเกณฑ์ที่ต้องจ่ายค่า Core Technology Fee ที่ 0.5 ยูโรต่อหนึ่งดาวน์โหลด ส่วนที่เกินหนึ่งล้านแรก</p>\n<p>เมื่อรวมกับ<a href=\"https://www.blognone.com/node/138530\">คำตัดสินของคณะกรรมการยุโรป</a>ที่เพิ่งออกมา ว่าแอปต้องสามารถเปิดเผยช่องทางการจ่ายเงินวิธีอื่นภายในแอปได้ Spotify จึงประกาศว่าแอปเวอร์ชันใน EU จะเปลี่ยนมาให้รายละเอียดการสมัครแต่ละแผนพร้อมราคา แล้วให้ลิงก์เพื่อไปสมัครในช่องทางที่ไม่ต้องผ่านระบบ In-App ทำให้แอปไม่เข้าเกณฑ์ของแอปเปิลที่ต้องจ่ายค่าธรรมเนียมด้วย</p>\n<p>Spotify บอกว่าได้ส่งแอปที่อัพเดตนี้ไปแล้ว โดยอยู่ในขั้นตอนการอนุมัติของ App Store</p>\n<p>ที่มา: <a href=\"https://www.theverge.com/2024/3/5/24091430/spotify-links-pricing-information-iphone-eu-app\">The Verge</a></p>\n<p><img src=\"https://www.blognone.com/sites/default/files/externals/c393411efcefe9459ea29d4a770c24ce.png\" /></p>\n</div></div></div><div><div>Topics: </div><div><div><a href=\"/topics/spotify\">Spotify</a></div><div><a href=\"/topics/app-store\">App Store</a></div><div><a href=\"/topics/apple\">Apple</a></div><div><a href=\"/topics/eu\">EU</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ef73af44dcb3fa20a9223ea7a4a55874c270152668a4e12b51f13bc58072422b","category":"Thai"}
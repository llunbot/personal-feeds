{"title":"Signal เพิ่มฟีเจอร์ใหม่เฉพาะแอป Windows 11 เพื่อบล็อกฟีเจอร์ Recall บันทึกหน้าจอ","link":"https://www.blognone.com/node/146558","date":1747890246000,"content":"<span>Signal เพิ่มฟีเจอร์ใหม่เฉพาะแอป Windows 11 เพื่อบล็อกฟีเจอร์ Recall บันทึกหน้าจอ</span>\n\n  <div>\n    <div>Body</div>\n              <div><p>Signal แอปแชทที่มีจุดขายเรื่องการเข้ารหัสข้อความ ประกาศเพิ่มฟีเจอร์ใหม่ชื่อว่า Screen Security เพื่อป้องกันอุปกรณ์ทำการบันทึกหน้าจอข้อความขณะกำลังใช้งาน ซึ่ง Signal บอกว่าฟีเจอร์นี้เริ่มเปิดใช้งานแล้วสำหรับแอปบน Windows 11 ก่อน</p>\n<p>ส่วนเหตุผลที่ต้องเป็น Windows 11 นั้น Signal บอกว่าเพราะระบบปฏิบัติการนี้เพิ่งปล่อย<a href=\"https://www.blognone.com/node/139862\">ฟีเจอร์ Recall</a> ที่บันทึกหน้าจอเป็นระยะ ให้ผู้ใช้งานค้นหาความทรงจำว่าเคยทำอะไรได้ ซึ่ง Signal ก็บอกว่าช่วงที่ผ่านมาฟีเจอร์นี้ถูกตั้งคำถามมากเรื่องความปลอดภัย จนไมโครซอฟท์ต้องเลื่อนการออกฟีเจอร์นี้มาเรื่อย ๆ แต่ในที่สุดก็<a href=\"https://www.blognone.com/node/146073\">เข็นออกมาจนได้</a> ทำให้แอปเลือกบล็อก Recall ไว้เป็นค่าเริ่มต้นทันที</p>\n<p>Signal บอกว่ากระบวนการบล็อก Recall นั้นใช้แนวทางเดียวกับระบบ DRM บน Windows เหมือนแอปดูหนัง-ทีวีที่ป้องกันการบันทึกหน้าจอ ซึ่งเป็นทางเลือกดีที่สุดที่ไมโครซอฟท์มีให้ใช้ นอกจากนี้ Signal ยังให้ความเห็นว่ากระบวนการบล็อก Recall สำหรับผู้พัฒนาแอปนั้นมีความสับสนมาก เพราะจะแสดงคำเตือนเป็นระยะ จึงหวังว่าไมโครซอฟท์จะปรับปรุงการทำงานส่วนนี้ให้ดีขึ้นด้วย</p>\n<p>ที่มา: <a href=\"https://signal.org/blog/signal-doesnt-recall/\">Signal</a></p>\n</div>\n          </div>\n<span><a href=\"https://www.blognone.com/user/arjin\">arjin</a></span>\n<span><time>Thu, 22/05/2025 - 12:04</time>\n</span>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"297a03ec6542186886d9049372f9ae44b2464e0191f294700f3bef4fe4657c65","category":"Thai"}
{"title":"\"Now and Then\" เพลงสุดท้ายของ The Beatles ที่ใช้ AI สร้างเสียง John Lennon เข้าชิงรางวัล Grammy 2 สาขา","link":"https://www.blognone.com/node/143033","date":1731199118000,"content":"<div><div><div><p>The Beatles ศิลปินระดับตำนานได้รับการเสนอเข้าชิงรางวัล Grammy ครั้งที่ 67 ซึ่งจะประกาศผลต้นปีหน้า จำนวน 2 สาขาจากเพลง \"Now and Then\" ที่ใช้ AI ช่วยสร้างเสียงร้องของ John Lennon นักร้องนำซึ่งเสียชีวิตแล้ว โดยเพลง<a href=\"https://www.blognone.com/node/136557\">ถูกเผยแพร่</a>เมื่อปลายปีที่แล้ว</p>\n<p>\"Now and Then\" เป็นเพลงที่สร้างเสียง John Lennon ด้วยซอฟต์แวร์ Machine Learning ที่แยกเสียงต้นฉบับซึ่ง Lennon บันทึกเสียงร้องไว้กับเปียโนในเทป แต่เทคโนโลยีเวลานั้นยังไม่ดีพอที่จะแยกเสียงจากเปียโนออกมาได้ เมื่อแยกเสียงได้แล้ว Paul McCartney และ Ringo Starr สองสมาชิกที่เหลือจึงทำเพลงนี้ต่อจนเสร็จ ทำให้เพลงนี้แม้มี AI ในการผลิตแต่ก็<a href=\"https://www.blognone.com/node/134468\">เข้าเงื่อนไขของ Grammy</a> ในบางสาขา เนื่องจากงานสร้างสรรค์หลักยังทำโดยมนุษย์ โดยมีส่วนประกอบในเพลงที่เป็น AI</p>\n<p>รางวัล 2 สาขาที่ Now and Then เข้าชิงคือ สาขาบันทึกเสียงแห่งปี (Record of the Year) ซึ่งเป็นหนึ่งรางวัลใหญ่ของการประกาศรางวัล โดยปีนี้มีคู่แข่งอีก 7 ผลงาน เช่น \"Texas Hold 'Em\" ของ Beyoncé, \"Birds of a Feather\" ของ Billie Eilish, \"Espresso\" ของ Sabrina Carpenter และ \"Fortnight\" ของ Taylor Swift feat. Post Malone ส่วนอีกสาขาคือ การแสดงเพลงร็อกยอดเยี่ยม (Best Rock Performance) มีคู่แข่ง 5 ผลงาน เช่น \"Dark Matter\" ของ Pearl Jam และ \"The American Dream Is Killing Me\" ของ Green Day</p>\n<p>รางวัล Grammy ครั้งที่ 67 จะประกาศในช่วงเช้าวันที่ 3 กุมภาพันธ์ 2025 ตามเวลาในไทย</p>\n<p>ที่มา: <a href=\"https://www.theverge.com/2024/11/8/24291691/the-beatles-ai-now-and-then-song-grammy-nomination\">The Verge</a></p>\n</div></div></div><div><div>Topics: </div><div><div><a href=\"/topics/beatles\">The Beatles</a></div><div><a href=\"/topics/music\">Music</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/grammy-awards\">Grammy Awards</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"94744932f9f21d7fb7b2eac9882f3b75bf112fcf5baef40a3270a66d96aac495","category":"Thai"}
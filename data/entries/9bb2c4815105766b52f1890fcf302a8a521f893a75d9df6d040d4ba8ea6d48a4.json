{"title":"ลาก่อน UWP ไมโครซอฟท์ออกคำแนะนำให้ย้ายไปใช้ Windows App SDK ตัวใหม่แทน","link":"https://www.blognone.com/node/125358","date":1634648414000,"content":"<div><div><div><p>ไมโครซอฟท์ออกเอกสารแนะนำให้นักพัฒนาแอพสาย Universal Windows Platform (UWP) ที่เริ่มมาตั้งแต่ยุค Windows 8 ย้ายมาใช้ <a href=\"https://www.blognone.com/node/123426\">Windows App SDK ตัวใหม่</a> (<a href=\"https://www.blognone.com/node/116455\">Project Reunion เดิม</a>) แทนแล้ว</p>\n<p>Windows App SDK หรือ Project Reunion เป็นความพยายามของไมโครซอฟท์ในการหลอมรวม API และเครื่องมือจากสองฝั่ง คือ Win32/.NET ยุคดั้งเดิม และ UWP ของยุค Windows 8/10 เข้าด้วยกันเป็นตัวเดียว โดยใช้เครื่องมือจัดการ UI ตัวใหม่คือ <a href=\"https://www.blognone.com/node/116440\">WinUI 3</a> และ <a href=\"https://www.blognone.com/node/116454\">WebView 2</a></p>\n<p>แอพกลุ่ม UWP ที่เรียกใช้ WinRT API ยังสามารถรันบนวินโดวส์ได้ต่อไปตามปกติ แต่ไมโครซอฟท์ก็ชวนให้ย้ายมาเป็น Windows App SDK ที่ทันสมัยกว่า อัพเดตบ่อยกว่า และเป็นอนาคตที่ชัดเจนของการพัฒนาแอพบน Windows 11 (แต่ก็ยังใช้กับ Windows 10 ได้เช่นกัน)</p>\n<p>โดยโครงสร้างแล้ว Windows App SDK เปรียบเสมือนเป็นซูเปอร์เซ็ตของ UWP และมีเทคโนโลยีหลายตัวที่เป็นเวอร์ชันใหม่กว่า UWP (<a href=\"https://docs.microsoft.com/en-us/windows/apps/windows-app-sdk/migrate-to-windows-app-sdk/feature-mapping-table\">ตารางเปรียบเทียบ</a>) แต่ก็มี API เก่าบางตัวที่ไม่ซัพพอร์ตต่อแล้ว ส่วนวิธีการแปลงแอพ UWP มาอยู่บน Windows App SDK ไมโครซอฟท์ก็เตรียมคำอธิบายไว้ให้ละเอียดในเอกสาร</p>\n<p><img src=\"https://www.blognone.com/sites/default/files/externals/0a5f1bc8cbee14bc2e8c110218f6f799.jpg\" /></p>\n<p>ที่มา - <a href=\"https://docs.microsoft.com/en-us/windows/apps/windows-app-sdk/migrate-to-windows-app-sdk/overall-migration-strategy\">Microsoft</a> via <a href=\"https://mspoweruser.com/microsoft-is-encouraging-developers-to-migrate-their-apps-from-uwp/\">MSPoweruser</a></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/microsoft\">Microsoft</a></div><div><a href=\"/topics/uwp\">UWP</a></div><div><a href=\"/topics/development\">Development</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9bb2c4815105766b52f1890fcf302a8a521f893a75d9df6d040d4ba8ea6d48a4","category":"Thai"}
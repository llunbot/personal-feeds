{"title":"Bethesda ประกาศแผนอัพเดต Starfield, ม็อดมาต้นปี 2024, ภาคเสริมแรกออกภายในปี 2024","link":"https://www.blognone.com/node/137344","date":1703144350000,"content":"<div><div><div><p>Bethesda ประกาศแผนอัพเดตเนื้อหาให้เกม Starfield ในปีหน้า 2024 โดยยืนยันแล้วว่าภาคเสริม Shattered Space จะออกภายในปี 2024 แน่นอน แต่ยังไม่ระบุช่วงเวลาแน่ชัด ข้อมูลคร่าวๆ มีบอกแค่ว่าเพิ่มเนื้อเรื่อง สถานที่ และอาวุธอุปกรณ์ต่างๆ เข้ามาจากเดิม</p>\n<p>ส่วนการรองรับม็อด และระบบการซื้อขายม็อดที่ภาษา Bethesda เรียกว่า Creations จะออกอัพเดตในช่วงต้นปี 2024 โดยทางสตูดิโอจะออกชุดสร้างม็อด Creation Kit มาให้ผู้เล่นพัฒนาและแจกจ่ายม็อดกันในชุมชน เหมือนกับที่ประสบความสำเร็จมาแล้วกับ Skyrim และ Fallout</p>\n<p>ระหว่างที่รออัพเดตใหญ่ ทีมพัฒนาจะออกอัพเดตเกมย่อยๆ ทุก 6 สัปดาห์ เริ่มอัพเดตแรกในเดือนกุมภาพันธ์ อัพเดตชุดแรกเป็นสิ่งที่แฟนๆ เรียกร้องกันเข้ามาเยอะคือ วิธีเดินทางแบบใหม่ๆ และแผนที่ในเมือง ซึ่งเป็นสิ่งที่ Starfield ถูกวิจารณ์ตั้งแต่ตอนวางขาย ส่วนฟีเจอร์ใหม่อย่างอื่นคือการปรับแต่งสร้างยานอวกาศที่ละเอียดกว่าเดิม และการปรับแต่งระดับความยากของเกมที่ละเอียดขึ้น เลือกกำหนดค่าต่างๆ ได้เอง</p>\n<p>ทีมงาน Bethesda ยังเปิดเผยว่าตอนนี้เกมมีผู้เล่นเกิน 13 ล้านคนแล้ว เพิ่มขึ้นจาก<a href=\"https://www.blognone.com/node/137069\">ตัวเลขก่อนหน้านี้ที่มีเกือบ 12 ล้านคน</a></p>\n<p>ที่มา - <a href=\"https://bethesda.net/en/article/37j5d4CbPfYlZqJKcVtGcY/starfield-end-of-the-year-update-2023\">Bethesda</a></p>\n<p><img alt=\"No Description\" src=\"https://www.blognone.com/sites/default/files/externals/40597fd01b4d506918fb9dec06261419.jpg\" /></p>\n</div></div></div><div><div>Topics: </div><div><div><a href=\"/topics/starfield\">Starfield</a></div><div><a href=\"/topics/games\">Games</a></div><div><a href=\"/topics/bethesda\">Bethesda</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b422e02b29725865633d99d0891648ad73a11ed320ac787d6bfaf3c2a1b577e9","category":"Thai"}
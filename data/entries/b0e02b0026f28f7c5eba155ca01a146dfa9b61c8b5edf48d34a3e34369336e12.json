{"title":"Bluesky เสนอแนวทางให้ผู้ใช้งานเลือกได้ ว่าข้อมูลใดถูกนำไปเทรน AI ได้บ้าง","link":"https://www.blognone.com/node/145294","date":1742103013000,"content":"<div><div><div><p>Bluesky เผยแพร่ร่าง<a href=\"https://github.com/bluesky-social/proposals/tree/main/0008-user-intents\">ข้อเสนอบน Github</a> เกี่ยวกับการเพิ่มตัวเลือก ให้ผู้ใช้งานกำหนดได้ว่าจะอนุญาตให้โพสต์หรือข้อมูลสามารถถูกนำไปใช้ฝึกฝนด้าน AI อย่างไรได้บ้าง</p>\n<p>ที่ผ่านมาการเติบโตของผู้ใช้งาน Bluesky ส่วนหนึ่ง เป็นผลจากการ<a href=\"https://www.blognone.com/node/142629\">ปรับนโยบายของ X</a> ที่เปิดให้บริการภายนอกสามารถดึงข้อมูลไปฝึกฝน AI ได้ ถึงแม้จะสามารถ Opt-Out ได้ แต่ทำให้หลายคนเลือกย้ายบ้านไปเลย และ Bluesky ก็<a href=\"https://www.blognone.com/node/143160\">ย้ำแนวทาง</a>ว่าจะไม่นำข้อมูลผู้ใช้งานไปฝึกฝน AI อย่างไรก็ตามเนื่องจากแพลตฟอร์มเป็นแบบเปิดเข้าถึงได้สาธารณะ ทำให้มีรายงานเรื่องการ<a href=\"https://www.blognone.com/node/143351\">ถูกดูดข้อมูลไปฝึกฝน AI</a> อยู่ดี ซึ่ง Bluesky รับปากว่าจะหาแนวทางแก้ไขปัญหานี้</p>\n<p>Jay Graber ซีอีโอ Bluesky พูดถึงแนวคิดการกำหนดตัวเลือกนี้ในงานสัมมนา SXSW เมื่อสัปดาห์ที่ผ่านมา ซึ่งกระแสตอบรับก็เป็นไปในทางต่อต้าน Graber จึงชี้แจงต่อมาว่า บริษัทที่พัฒนา Generative AI ต่างดูดข้อมูลสาธารณะตามเว็บต่าง ๆ ไปฝึกฝน AI อยู่แล้ว รวมทั้ง Bluesky ด้วย สิ่งที่เป็นข้อเสนอของ Bluesky คือการกำหนดมาตรฐานคล้าย robots.txt ว่าผู้พัฒนาสามารถดูดข้อมูลใดได้บ้าง</p>\n<p>รูปแบบที่ Bluesky เสนอ ให้การกำหนดการเข้าถึงทำงานบน ATProtocol ผู้ใช้งานกำหนดได้ว่าการดึงข้อมูลแบบใดบ้างที่จะอนุญาต เช่น เพื่อฝึกฝน Generative AI, การดึงข้อมูลข้ามโปรโตคอล, การดึงข้อมูลชุดใหญ่, การทำ Archive เป็นต้น</p>\n<p>Graber ยอมรับว่าแนวทางนี้เป็นเหมือนการใส่ป้ายกำกับเท่านั้น แต่หากผู้พัฒนาตั้งใจละเมิดก็สามารถทำได้อยู่ดี</p>\n<p>ที่มา: <a href=\"https://techcrunch.com/2025/03/15/bluesky-users-debate-plans-around-user-data-and-ai-training/\">TechCrunch</a></p>\n<p><img src=\"https://www.blognone.com/sites/default/files/externals/620ce580885a62ca0f374cdef8723d0a.png\" alt=\"\" /></p>\n</div></div></div><div><div>Topics: </div><div><div><a href=\"/topics/bluesky\">Bluesky</a></div><div><a href=\"/topics/social-network\">Social Network</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b0e02b0026f28f7c5eba155ca01a146dfa9b61c8b5edf48d34a3e34369336e12","category":"Thai"}
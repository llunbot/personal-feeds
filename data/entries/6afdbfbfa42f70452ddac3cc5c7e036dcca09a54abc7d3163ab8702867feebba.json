{"title":"DeepMind เปิดตัว AlphaQubit โมเดลพยากรณ์สถานะ Qubit ในคอมพิวเตอร์ควอนตัม","link":"https://www.blognone.com/node/143297","date":1732420022000,"content":"<div><div><div><p>แผนกวิจัยของ DeepMind ขึ้นชื่อเรื่องการนำโมเดล machine learning ไปใช้กับงานวิจัยแขนงต่างๆ ตัวอย่างที่ชัดเจนคือ <a href=\"https://www.blognone.com/node/142465\">AlphaFold ใช้ช่วยงานวิจัยโปรตีนจนได้รับรางวัลโนเบลสาขาเคมี</a></p>\n<p>ล่าสุด DeepMind เผยแพร่<a href=\"https://www.nature.com/articles/s41586-024-08148-8\">งานวิจัย AlphaQubit ในวารสาร Nature</a> เป็นการนำเทคนิค machine learning ของ DeepMind ไปช่วยงานวิจัยด้านควอนตัมคอมพิวเตอร์ของทีม Google Quantum AI</p>\n<p>ข้อจำกัดของเทคโนโลยีควอนตัมคอมพิวเตอร์คือ เมื่อเพิ่มจำนวน qubit มากขึ้นเรื่อยๆ การทำงานจะเริ่มไม่เสถียรจากสารพัดปัจจัย เช่น ความร้อน การสั่นสะเทือน คลื่นแม่เหล็กไฟฟ้า หรือแม้กระทั่งรังสีคอสมิก เมื่อสถานะของ qubit เปลี่ยนแปลง ก็ส่งผลให้การประมวลผลผิดเพี้ยนไป</p>\n<p><img alt=\"No Description\" src=\"https://www.blognone.com/sites/default/files/externals/1ee17d75f08c940102fe384cf821b8c4.png\" /></p>\n<p>แนวทางแก้ปัญหานี้ของวงการควอนตัมคือ <a href=\"https://research.google/blog/suppressing-quantum-errors-by-scaling-a-surface-code-logical-qubit/\">ใช้ qubit หลายๆ ตัวมารวมกัน แล้วมองเป็น logical qubit ตัวเดียว</a> หากมี qubit บางตัวเพี้ยนไปก็ยังอ่านค่าจาก qubit ที่เหลืออยู่ได้ กระบวนการนี้จำเป็นต้องกลับมาเช็คสถานะของ qubit อยู่เรื่อยๆ ว่ายังมีค่าถูกต้องอยู่ไหม</p>\n<p><img alt=\"No Description\" src=\"https://www.blognone.com/sites/default/files/externals/8c2cc6db7c3106c5f79b6c953e4bd741.png\" /></p>\n<p>ภาพตัวอย่างชุด logical qubit 1 ชุดที่มี qubit 9 ตัว สีเทาคือสถานะถูกต้อง หากเปลี่ยนเป็นสีฟ้าหรือชมพูแปลว่าสถานะเริ่มเพี้ยนไป</p>\n<p>ก่อนหน้านี้ วงการควอนตัมมีอัลกอริทึมในการพยากรณ์ logical qubit อยู่บ้างแล้ว คือ วิธี correlated matching ที่ทำงานได้เร็ว แต่อาจไม่แม่นมากนัก และวิธี tensor network ที่แม่นยำกว่าแต่ทำงานช้า</p>\n<p>AlphaQubit เป็นการนำสถาปัตยกรรมของโมเดลตระกูล Transformer มาประยุกต์ใช้กับการพยากรณ์ logical qubit ว่าสถานะในอนาคตจะเปลี่ยนแปลงไปอย่างไร ยิ่งพยากรณ์แม่นก็จะทำให้การประมวลผลควอนตัมสามารถทำงานต่อได้นานขึ้น (มั่นใจได้ว่าที่ประมวลผลอยู่นั้น ข้อมูลไม่ผิดเพี้ยน)</p>\n<p>DeepMind ทดลองนำ AlphaQubit ไปทดสอบกับ<a href=\"https://www.blognone.com/node/112707\">ขิปประมวลผลควอนตัม Sycamore ของกูเกิลเอง</a> ด้วย qubit จำนวน 49 ตัว เพื่อประเมินผลว่า AlphaQubit พยากรณ์สถานะได้แม่นยำแค่ไหน ผลออกมาว่าแม่นยำกว่าทั้ง correlated matching และ tensor network อีกทั้งทำงานได้เร็วมากพอ ถือเป็นสัญญาณที่ดีของการพยากรณ์ qubit ที่ดีขึ้นกว่าเดิม</p>\n<p><img alt=\"No Description\" src=\"https://www.blognone.com/sites/default/files/externals/6509887f79ff4757d3ab72950edba00c.gif\" /></p>\n<p>DeepMind บอกว่าหลังจากประสบความสำเร็จกับการทดสอบแบบ 49 qubit (ระยะห่างระหว่าง qubit = 5) ก็ขยายการทดสอบกับระบบ 241 qubit (ระยะห่าง 11 qubit) ในซิมูเลเตอร์ ผลการทดสอบออกมาดี คือ แม่นยำกว่าวิธี correlated matching ซึ่งเป็นสัญญาณว่ามัน \"น่าจะ\" ทำงานได้ดีกับคอมพิวเตอร์ควอนตัมขนาดกลางๆ ในอนาคต</p>\n<p>อย่างไรก็ตาม DeepMind ชี้ว่า AlphaQuantum ยังทำงานได้ช้าเกินไปสำหรับหน่วยประมวลผลควอนตัมที่ทำงานบน superconductor ที่วัดค่าของ qubit ได้หนึ่งล้านครั้งต่อวินาที ดังนั้นหากคอมพิวเตอร์ควอนตัมสเกลขนาดไปจนถึงระดับหลักล้าน qubit เราก็ต้องหาวิธีการพยากรณ์ที่เร็วขึ้นกว่านี้อยู่ดี</p>\n<p><img alt=\"No Description\" src=\"https://www.blognone.com/sites/default/files/externals/de87351e182f301832d399b54bc52570.gif\" /></p>\n<p>ที่มา - <a href=\"https://blog.google/technology/google-deepmind/alphaqubit-quantum-error-correction/\">DeepMind</a></p>\n</div></div></div><div><div>Topics: </div><div><div><a href=\"/topics/deepmind\">DeepMind</a></div><div><a href=\"/topics/quantum-computer\">Quantum Computer</a></div><div><a href=\"/topics/google\">Google</a></div><div><a href=\"/topics/research\">Research</a></div><div><a href=\"/topics/machine-learning\">Machine Learning</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6afdbfbfa42f70452ddac3cc5c7e036dcca09a54abc7d3163ab8702867feebba","category":"Thai"}
{"title":"ซีอีโอ Anthropic บอกต้นทุนโมเดลรุ่นปัจจุบัน 100 ล้านดอลลาร์, รุ่นหน้า 1 พันล้านดอลลาร์","link":"https://www.blognone.com/node/140780","date":1720404284000,"content":"<div><div><div><p>Dario Amodei ซีอีโอของ Anthropic ไปออกรายการ In Good Company podcast ของธนาคาร orges Bank Investment Management ให้ตัวเลขประมาณการณ์ค่าเทรนโมเดลยุคปัจจุบันว่าอยู่ราว 100 ล้านดอลลาร์ ส่วนโมเดลรุ่นถัดไปที่หลายๆ บริษัทกำลังเทรนอยู่ในตอนนี้ ต้นทุนจะเพิ่มเป็น 1,000 ล้านดอลลาร์ และหากทิศทางอุตสาหกรรมยังไปทางนี้ต่อ เขาคาดว่าต้นทุนค่าเทรนโมเดลอาจเพิ่มไปถึง 10,000 หรือ 100,000 ล้านดอลลาร์ในช่วง 3 ปีข้างหน้า</p>\n<p>Amodei บอกว่าวงการ AI จะพัฒนาขึ้นทั้งเรื่องอัลกอริทึม และความสามารถของชิปประมวลผล ซึ่งมีโอกาสสูงที่เราจะมีโมเดลที่เก่งกว่ามนุษย์ส่วนใหญ่ในงานเกือบทุกด้าน (models that are better than most humans at most things) อย่างไรก็ตาม เขามองว่าการไปสู่ artificial general intelligence (AGI) จะเกิดขึ้นอย่างค่อยเป็นค่อยไป ไม่ใช่จู่ๆ มีโมเดลสักตัวที่กลายเป็น AGI ได้ทันที</p>\n<p>Dario Amodei เคยทำงานกับทั้ง Baidu และ Google แถมยังเคยทำงานกับ OpenAI เป็นเวลาเกือบ 5 ปี ระหว่างปี 2016-2021 เป็นหัวหน้าทีมสร้าง GPT2-3 และมีตำแหน่งสุดท้ายคือหัวหน้าฝ่ายวิจัย ก่อนลาออกมาเปิด Anthropic ในปี 2021</p>\n<p>ที่มา - <a href=\"https://www.tomshardware.com/tech-industry/artificial-intelligence/ai-models-that-cost-dollar1-billion-to-train-are-in-development-dollar100-billion-models-coming-soon-largest-current-models-take-only-dollar100-million-to-train-anthropic-ceo\">Tom's Hardware</a></p>\n<p><img src=\"https://www.blognone.com/sites/default/files/externals/eaaf81d8816997b4553564cfbd117af7.png\" /></p>\n</div></div></div><div><div>Topics: </div><div><div><a href=\"/topics/anthropic\">Anthropic</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fb12a87771a24d70edc026b75c3c83f902800d1dd108fc546c543d2b162c6ab1","category":"Thai"}
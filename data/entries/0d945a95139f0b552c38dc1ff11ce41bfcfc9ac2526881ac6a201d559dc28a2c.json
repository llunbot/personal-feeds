{"title":"PS VR2 ครบหนึ่งปี แว่นคุณภาพดี แต่ไม่มีเกมเด่นให้เล่น และโซนี่ไม่ยอมทำเกมให้","link":"https://www.blognone.com/node/138483","date":1709262949000,"content":"<div><div><div><p>IGN มีบทวิเคราะห์ว่าแว่น PlayStation VR2 ที่เพิ่งว่างขายมาครบ 1 ปี (<a href=\"https://www.blognone.com/node/131294\">เริ่มขาย 22 ก.พ. 2023</a>) ดูไม่มีอนาคตเสียแล้ว เพราะโซนี่ไม่สนใจทำเกมเอ็กซ์คลูซีฟให้แล้ว</p>\n<p>ปัจจุบัน <a href=\"https://www.blognone.com/node/132320\">PS VR2 มีเกมให้เล่นมากกว่า 40 เกม</a> แต่เกือบทั้งหมดถูกพอร์ตมาจากแพลตฟอร์มอื่น (เช่น Meta Quest หรือ PS VR1) มีเกมเอ็กซ์คลูซีฟของตัวเองเพียง 3 เกมเท่านั้น ในจำนวนนี้มีเพียง <a href=\"https://www.blognone.com/node/128823\">Horizon Call of the Mountain</a> เพียงเกมเดียวที่เป็นเกม VR แท้ๆ ส่วนอีก 2 เกมคือ <a href=\"https://www.blognone.com/node/132125\">Gran Turismo 7</a> และ <a href=\"https://www.blognone.com/node/134019\">Resident Evil 4 Remake</a> เป็นแค่โหมด VR ของเกมปกติ (แถมกรณีของ Resident Evil 4 VR ก็พอร์ตไปยังแพลตฟอร์มอื่นในภายหลังด้วย)</p>\n<p><img src=\"https://www.blognone.com/sites/default/files/externals/3708d8c525861e2c211537cef7221d88.jpeg\" /></p>\n<p>IGN วิจารณ์ว่าเกมอื่นๆ ของ PS VR2 ถือว่า \"ใช้ได้\" แต่เกมเหล่านี้สามารถเล่นได้บนแพลตฟอร์มอื่นๆ โดยเฉพาะ Meta Quest ที่มีราคาถูกกว่า PS VR2 ราคา 550 ดอลลาร์ แถมไม่จำเป็นต้องมีเครื่องเกม PS5 อีกต่างหาก ดังนั้นถ้าโซนี่ต้องการดันยอดขาย PS VR2 ก็จำเป็นต้องลงทุนสร้างเกม VR ให้มากกว่านี้ แต่ทิศทางล่าสุดของโซนี่กลับไปทางตรงข้าม เพราะ<a href=\"https://www.blognone.com/node/138428\">เพิ่งสั่งปิด London Studio ที่โฟกัสเกม VR</a> แถมผู้บริหารฝ่ายธุรกิจของ SIE ก็ให้สัมภาษณ์เมื่อปลายปี 2023 ว่า PS VR2 เป็นกลุ่มเกมที่ยอดขายไม่ดี (PSVR2 was “a bit of a challenging category right now\")</p>\n<p>เหล่าผู้เล่นที่ซื้อแว่น PS VR2 ไปต่างก็ออกมาบ่นว่าซื้อมา 1 ปีแล้วไม่คุ้มเงิน ถึงแม้ตัวแว่นมีประสิทธิภาพดี แต่ถ้าโซนี่ไม่ทำเกมให้ก็ไม่เกิดประโยชน์</p>\n<blockquote><p>Exactly 1 year ago today I wasted $597.43 (including sales tax).Great hardware with almost ZERO Sony support. I know the PSVR2 stans will come for me (again), but it’s been mostly ports of VR games I can play on PC VR. Has there been a SINGLE first-party release after day 1?? <a href=\"https://t.co/hA67xUSoiG\">pic.twitter.com/hA67xUSoiG</a></p>\n<p>— Ryan McCaffrey (@DMC_Ryan) <a href=\"https://twitter.com/DMC_Ryan/status/1760782255503692141?ref_src=twsrc%5Etfw\">February 22, 2024</a></p></blockquote>\n<p>แนวทางการแก้ปัญหาของโซนี่กลับกลายเป็น<a href=\"https://www.blognone.com/node/138346\">เตรียมเปิดให้แว่น PS VR2 ใช้งานกับพีซีได้ภายในปี 2024</a> เพื่อหวังว่าลูกค้าที่จ่ายเงิน 550 ดอลลาร์ซื้อแว่นไปแล้ว แล้ววางเอาไว้ฝุ่นจับ จะมีเกมให้เล่นกันมากขึ้น</p>\n<p>ธุรกิจเกม VR ในภาพรวมก็ไม่ได้สดใสนัก <a href=\"https://www.blognone.com/node/138125\">ค่ายใหญ่อย่าง Ubisoft ที่เคยลงทุนในเกม VR ก็ส่งสัญญาณถอย</a> ส่วนจำนวนผู้ใช้แว่น VR บนพีซี อ้างอิงจากสถิติของ Steam ก็ไม่ได้เติบโตขึ้นเลย อยู่ราว 1.5-2.5% มาตั้งแต่ปี 2020 แล้ว ซึ่งทิศทางของตลาดก็น่าจะมีผลต่อผู้เล่นรายอื่นอย่าง Meta Quest และ Apple Vision Pro ด้วย</p>\n<p>ที่มา - <a href=\"https://www.ign.com/articles/a-year-since-its-release-sony-seems-to-have-abandoned-playstation-vr2\">IGN</a></p>\n</div></div></div><div><div>Topics: </div><div><div><a href=\"/topics/playstation-vr\">PlayStation VR</a></div><div><a href=\"/topics/virtual-reality\">Virtual Reality</a></div><div><a href=\"/topics/games\">Games</a></div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0d945a95139f0b552c38dc1ff11ce41bfcfc9ac2526881ac6a201d559dc28a2c","category":"Thai"}
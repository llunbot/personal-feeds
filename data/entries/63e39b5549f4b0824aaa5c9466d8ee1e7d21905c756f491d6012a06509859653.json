{"title":"อินเทลเปิดตัว XeSS เทคนิค Upscale 4K ด้วย AI เหมือน DLSS, ใช้กับจีพียูค่ายอื่นได้ด้วย","link":"https://www.blognone.com/node/124338","date":1629467530000,"content":"<div><div><div><p>อินเทลประกาศฟีเจอร์ด้านการ upscaling กราฟิกด้วย AI ของตัวเองชื่อ XeSS (Xe Super Sampling) ในลักษณะเดียวกับ DLSS ของฝั่ง NVIDIA (<a href=\"https://www.blognone.com/node/122955\">ฝั่ง AMD มี FidelityFX Super Resolution</a> แต่ไม่ได้เป็น AI ช่วย)</p>\n<p>XeSS ใช้เทคนิคการวิเคราะห์ภาพพิกเซลข้างเคียง ภาพจากเฟรมก่อนหน้า มาช่วยสร้างภาพที่ความละเอียดสูงขึ้นเป็น 4K โดยใช้เทคนิค neural network ไม่ต้องประมวลผลแบบเนทีฟ 4K ที่กินแรงเครื่อง</p>\n<p><img src=\"https://www.blognone.com/sites/default/files/externals/1284ab4e3f398f574dfdd297bca96d7c.jpg\" /></p>\n<p><img src=\"https://www.blognone.com/sites/default/files/externals/8377befc8744d8d2c86d0e20eacafe96.jpg\" /></p>\n<p>จุดต่างคือใน<a href=\"https://www.blognone.com/node/124250\">จีพียู Intel Arc นับตั้งแต่รุ่นแรก (โค้ดเนม Alchemist)</a> มีหน่วยประมวลผลเมทริกซ์ (Matrix Engines) ที่เรียกว่า XMX ช่วยให้รัน XeSS ได้มีประสิทธิภาพสูงขึ้นด้วย (กราฟเส้นที่สองจากด้านบน) ทำให้การรัน XeSS โดยมี XMX ช่วยถือเป็นจุดที่สมดุล ระหว่างภาพ 4K เนทีฟที่เรนเดอร์นาน (กราฟเส้นแรก) กับการทำ upscale 4K โดยไม่ใช้ AI (กราฟเส้นที่สี่) ที่ได้ภาพไม่คมชัดมากพอ</p>\n<p>อินเทลยังบอกว่าเปิด XeSS ให้ทำงานบนจีพียูของบริษัทอื่นๆ ที่ไม่มี XMX รวมถึงจีพียูออนบอร์ดของอินเทลเองได้ ผ่านชุดคำสั่ง DP4a แทน ซึ่งจะได้ประสิทธิภาพดีไม่เท่ากับ XMX แต่ก็ยังถือว่าค่อนข้างดีอยู่เช่นกัน</p>\n<p><img src=\"https://www.blognone.com/sites/default/files/externals/7c3bf4dfeadce8f06107168be65c30b2.jpg\" /></p>\n<p>อินเทลบอกว่าจะเปิด XeSS SDK เวอร์ชัน XMX ให้นักพัฒนาเกมใช้งานภายในเดือนสิงหาคมนี้ และเวอร์ชัน DP4a จะตามมาภายในปีนี้</p>\n<p>อินเทลยังไม่ได้โชว์การเปรียบเทียบ XeSS ของตัวเองกับเทคนิค Super Sampling ของค่ายอื่นทั้ง NVIDIA DLSS และ AMD FidelityFX Super Resolution แต่ถ้าดูจากฟีเจอร์ที่ใช้ AI ช่วยแบบ DLSS แต่ใช้กับจีพียูค่ายอื่นได้แบบ AMD ก็น่าสนใจไม่น้อย ที่เหลือคงขึ้นกับว่าอินเทลจะสามารถชักจูงนักพัฒนาเกมให้มาสนใจใช้ XeSS ของตัวเองได้มากแค่ไหน</p>\n<p>ที่มา - <a href=\"https://download.intel.com/newsroom/2021/client-computing/intel-architecture-day-2021-fact-sheet.pdf\">Intel</a></p>\n</div></div></div><div><div>Topics: </div><div><div><a href=\"/topics/xe\">Xe</a></div><div><a href=\"/topics/intel\">Intel</a></div><div><a href=\"/topics/gpu\">GPU</a></div><div><a href=\"/topics/graphic\">Graphic</a></div><div><a href=\"/topics/intel-arc\">Intel Arc</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"63e39b5549f4b0824aaa5c9466d8ee1e7d21905c756f491d6012a06509859653","category":"Thai"}
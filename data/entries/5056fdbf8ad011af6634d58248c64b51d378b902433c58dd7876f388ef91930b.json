{"title":"Craig Barrett อดีตซีอีโอ Intel บอกสิ่งที่ควรทำคือ ไล่บอร์ดบริษัททั้งหมดและนำ Pat Gelsinger กลับมา","link":"https://www.blognone.com/node/145074","date":1741096537000,"content":"<div><div><div><p>Craig Barrett <a href=\"https://www.blognone.com/node/10416/\">อดีตซีอีโออินเทล</a> ช่วงปี 1998-2005 นำเสนอความเห็นผ่านบทความใน Fortune เกี่ยวกับปัญหาของอินเทลที่เกิดขึ้นและแนวทางแก้ไข โดยเขาไม่เห็นด้วยกับการแยกอินเทลออกเป็น 2 บริษัท เพราะมองว่าอินเทลใกล้ไล่ตามเทคโนโลยี 2 นาโนเมตรของ TSMC ได้แล้ว จึงไม่มีความจำเป็นต้องทำแบบนั้น แถมตอนนี้อินเทลยังมีเครื่องจักร EUV ที่ทันสมัยที่สุดด้วย</p>\n<p>เขาบอกว่ามุมมองของบอร์ดนั้นคิดว่าถ้าไม่แยกบริษัทจากกัน ธุรกิจรับผลิตชิปของอินเทลก็จะหาลูกค้าไม่ได้ เพราะไม่มีใครไว้ใจเนื่องจากอินเทลก็ทำชิปขายเองด้วย แต่ธุรกิจนี้เป็นเรื่องของเทคโนโลยีมากกว่า TSMC มีลูกค้าจำนวนมากเพราะบริษัทมีเทคโนโลยีที่ล้ำหน้าที่สุดตอนนี้ หากอินเทลเป็นผู้นำด้านนี้ได้ ธุรกิจผลิตชิปของอินเทลก็จะมีลูกค้าเข้ามาเอง</p>\n<p>Barrett ยังบอกว่าการแยกอินเทลออกเป็น 2 บริษัทไม่ง่าย บริษัทมีพนักงานหลักแสนในหลายภูมิภาคทั่วโลก หากบริษัทต้องการเป็นผู้นำโดยยังคงฐานการผลิตในสหรัฐอเมริกาไว้ตามนโยบายของ Trump อินเทลไม่ควรแยกบริษัท ปัญหาของอินเทลช่วงที่ผ่านมาเป็นเพราะเทคโนโลยีตามหลังคู่แข่งเท่านั้น ซึ่ง Pat Gelsinger สร้างผลงานก้าวหน้ามากในช่วงที่เป็นซีอีโอ แต่ตอนนี้บริษัทมีซีเอฟโอกับฝ่ายผลิตภัณฑ์บริหาร พวกเขาจึงสนใจแต่การแยกอินเทลเป็น 2 บริษัทเท่านั้น ทางรอดที่เขาคิดก็คือไล่บอร์ดบริษัทนี้ออกทั้งชุด แล้วนำ Pat กลับมาเป็นซีอีโอ</p>\n<p>ที่มา: <a href=\"https://fortune.com/2025/02/28/intel-future-craig-barrett-semiconductors-tsmc/\">Fortune</a></p>\n<p><img src=\"https://www.blognone.com/sites/default/files/externals/ed39fe7a1d91ef6f0849fab4e0c3ce1f.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/ceo\">CEO</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5056fdbf8ad011af6634d58248c64b51d378b902433c58dd7876f388ef91930b","category":"Thai"}
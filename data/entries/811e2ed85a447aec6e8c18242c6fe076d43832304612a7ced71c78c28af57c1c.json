{"title":"จุดเริ่มต้นขาลง Twitch?: เก็บส่วนแบ่งเยอะขึ้น, สนใจสตรีมเมอร์และชุมชนน้อยลง","link":"https://www.blognone.com/node/133295","date":1680587134000,"content":"<div><div><div><p>สำหรับแพลตฟอร์มสตรีมเกม Twitch ถือเป็นยืนหนึ่งมายาวนาน แม้จะมีคู่แข่งเข้ามาอย่าง Facebook Gaming หรือ Mixer ของไมโครซอฟท์ แต่สุดท้ายทั้ง 2 รายแพ้ โดยรายแรก<a href=\"https://www.blognone.com/node/130108\">แม้จะยังอยู่</a> แต่ก็มีรายงานว่า Facebook เลิกทุ่มเงินให้สตรีมเมอร์แล้ว ส่วนรายหลัง<a href=\"https://www.blognone.com/node/117071\">ปิดตัวไปแล้ว</a></p>\n<p>จุดแข็งหนึ่งของ Twitch ที่มีมานานคือการสร้างชุมชนสตรีมเมอร์และคนดูที่เหนียวแน่น อย่างเมื่อก่อน ทีมงานของ Twitch จะเข้ามาร่วมแจมในแชท สร้างความใกล้ชิดกับคนดู รวมถึงสตรีมเมอร์ก็จะเข้าถึงทีมงาน เพื่อติดต่อเรื่องต่างๆ ได้อย่างใกล้ชิด ซึ่งความชุมชนนี้เองที่เป็นส่วนหนึ่งที่ทำให้ Mixer หรือ Facebook Gaming ล้มเหลว เช่นกรณีของ <a href=\"https://www.blognone.com/node/111157\">Ninja ที่ย้ายไปเซ็นสัญญาเอ็กคลูซีฟบน Mixer</a> แต่สุดท้ายผู้ติดตามก็ไม่ได้ย้ายแพลตฟอร์มไปมากขนาดนั้น โดยส่วนที่ยังอยู่บน Twitch ก็ย้ายไปดูสตรีมของเจ้าอื่นแทน</p>\n<p><img src=\"https://www.blognone.com/sites/default/files/externals/62eb60adbc3b97e034ec36e5afce6396.jpg\" alt /></p>\n<p>แต่ล่าสุดดูเหมือนแพลตฟอร์มสตรีมมิ่งเกมเจ้านี้จะเริ่มเข้าสู่ขาลงแล้ว ปัจจัยหลักอันนึงก็คือ Twitch สนใจสตรีมเมอร์และชุมชนบนแพลตฟอร์มน้อยลงกว่าเมื่อก่อน อย่างน้อยที่เห็นได้ชัดคือสตรีมเมอร์รายเล็กๆ หรือกลางๆ ไม่สามารถติดต่อพนักงาน Twitch ได้ง่ายเหมือนเดิม โดย Marcus Graham อดีตผู้ร่วมก่อตั้ง Twitch ก็เคยบอกว่า ปัจจุบันสตรีมเมอร์แต่ละรายต้องพยายามสร้างชุมชนของตัวเองขึ้นมาแทน จากเดิมที่มีพนักงาน Twitch คอยเชื่อมและมีส่วนร่วม แต่ปัจจุบันจิ๊กซอว์ส่วนนี้หายไป</p>\n<p>อีกประเด็นคือ Twitch หันไปสนใจรายได้เป็นหลักมากขึ้น จากการ<a href=\"https://www.blognone.com/node/130541\">ปรับส่วนแบ่งรายได้จาก 70/30 เป็น 50/50</a> ไม่รวมรายได้จากโฆษณาที่แปะหน้าสตรีม ซึ่งสะท้อนว่าโฟกัสของ Twitch เป็นเงินมากขึ้นเรื่อยๆ</p>\n<p><img src=\"https://www.blognone.com/sites/default/files/externals/74aaee3b2adc0b0845bb7676fbaec696.jpg\" alt /></p>\n<p>พนักงานของ Twitch บอกด้วยว่าฟีเจอร์อย่าง Twitch Clips ที่แสดงผลคลิปสตรีมสั้นๆ ทำให้ผู้ใช้งานสนใจแต่ฟีด Clips และเข้าไปดูสตรีมเต็มๆ น้อยลง ขณะเดียวกัน Twitch เองก็ไม่มีเครื่องมือช่วยผลักดันการเติบโตของสตรีมเมอร์แบบออร์แกนิกแบบที่ TikTok หรือ YouTube มี</p>\n<p>แต่ไม่ว่าจะด้วยเหตุผลอะไรก็ตาม ยังคงปฏิเสธไม่ได้ว่าคำนวนผู้ใช้งาน Twitch ยังคงเติบโตอย่างต่อเนื่อง และยังคงเป็นแพลตฟอร์มรายใหญ่ที่ YouTube Gaming หรือแม้แต่ TikTok จะเอาชนะไม่ได้ง่ายๆ แต่ก็คงต้องรอดูกันต่อไปว่า แนวทางปัจจุบันของ Twitch ที่เริ่มเบนออกจากจิตวิญญาณเริ่มต้น จะส่งผลอย่างไรในระยะยาว</p>\n<p>ที่มา - <a href=\"https://digiday.com/marketing/how-twitch-lost-its-grip-on-and-way-with-the-streaming-community/\">Digiday</a></p>\n</div></div></div><div><div>Topics: </div><div><div><a href=\"/topics/twitch\">Twitch</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"811e2ed85a447aec6e8c18242c6fe076d43832304612a7ced71c78c28af57c1c","category":"Thai"}
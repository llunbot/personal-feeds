{"title":"ผลกระทบมากขึ้น - Apple งดเปลี่ยนฮาร์ดแวร์ Apple Watch รุ่นเก่าที่หมดประกันในอเมริกา มีผลถึง Series 6","link":"https://www.blognone.com/node/137352","date":1703203434000,"content":"<div><div><div><p>แอปเปิลเริ่มหยุดขาย Apple Watch Series 9 และ Apple Watch Ultra 2 ทางออนไลน์<strong>มีผลเฉพาะในอเมริกา</strong>แล้ว ตามที่บริษัท<a href=\"https://www.blognone.com/node/137295\">ประกาศ</a>ก่อนหน้านี้ เพื่อให้เป็นไปตามคำสั่งแบนสินค้าของ ITC จากประเด็นละเมิดสิทธิบัตรของ Masimo อย่างไรก็ตามผลกระทบดูจะไปถึงคนที่ซื้อ Apple Watch มาแล้วด้วย</p>\n<p>โดยมีรายงานว่าพนักงาน Apple Store ได้รับบันทึกภายใน ให้แจ้งลูกค้าถึงข้อจำกัดหากมี Apple Watch ที่ต้องการซ่อมแซมหรือเปลี่ยนเครื่องใหม่ที่หมดระยะประกันเข้ามา ว่าตอนนี้ไม่มีอะไหล่สำหรับเปลี่ยน และแอปเปิลจะติดต่อกลับไปอีกครั้งเมื่อคำสั่งแบนได้รับการยกเว้น รุ่นที่มีผลได้แค่ Apple Watch Series 6, Series 7, Series 8 และ Apple Watch Ultra รุ่นแรก ทั้งนี้ผลกระทบเป็นส่วนการเปลี่ยนฮาร์ดแวร์เท่านั้น กรณีที่แก้ไขได้ด้วยซอฟต์แวร์ แอปเปิลยังสามารถให้บริการได้ตามปกติ ส่วนเครื่องที่ยังอยู่ในระยะประกัน แอปเปิลสามารถแก้ไขฮาร์ดแวร์ให้ได้ตามเดิม</p>\n<p>คำสั่งนี้ยังรวมถึงการขอเปลี่ยนสินค้าหากซื้อไปแล้ว มีผลตั้งแต่ 25 ธันวาคม เป็นต้นไป โดยแอปเปิลให้เปลี่ยนได้เฉพาะอุปกรณ์เสริม เช่น สายรัด เท่านั้น แต่ถ้าเป็นตัวหน้าปัดจะไม่ให้เปลี่ยน กรณีนี้จึงอาจกระทบลูกค้าที่ซื้อเป็นของขวัญช่วงคริสต์มาสได้เช่นกัน</p>\n<p>ที่มา: <a href=\"https://9to5mac.com/2023/12/21/apple-watch-repairs-ban/\">9to5Mac</a></p>\n<p><img alt=\"No Description\" src=\"https://www.blognone.com/sites/default/files/externals/5a50175a09decbefe1a41e8cbcbd8966.png\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/apple-watch\">Apple Watch</a></div><div><a href=\"/topics/apple-watch-ultra\">Apple Watch Ultra</a></div><div><a href=\"/topics/itc\">ITC</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"389aa35ef9625da52bbda4e5cdf199764b9f1378c87b11109d2524352dd9c27b","category":"Thai"}
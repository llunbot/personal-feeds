{"title":"Instagram อธิบายการทำงานของอัลกอริทึมที่เลือกโพสต์มาแสดง แยกทั้ง Feed, Stories, Explore และ Reels","link":"https://www.blognone.com/node/134111","date":1685578490000,"content":"<div><div><div><p>Adam Mosseri ซีอีโอ Instagram อัพเดตข้อมูลที่ลงรายละเอียดของวิธีการให้น้ำหนักและการแสดงผลโพสต์ต่าง ๆ บน Instagram เพื่อให้ครีเอเตอร์และผู้ใช้งานเข้าใจกระบวนการที่คอนเทนต์ถูกเลือกมาแสดงได้ดีขึ้น</p>\n<p>โดยเขาบอกว่าแต่ละส่วนในแอปทั้ง Feed, Stories, Explore, Reels, Search และอื่น ๆ ต่างมีอัลกอริทึม ตัวจำแนก และการประมวลผล ในวิธีที่แตกต่างกันออกไป ไม่ใช่สูตรเดียวใช้กับทั้งแอป เพราะแต่ละส่วนมีการใช้งานในวัตถุประสงค์ที่แตกต่างกันไป เช่น Stories ใช้ดูอัพเดตจากเพื่อนสนิท Explore ใช้หาคอนเทนต์หรือครีเอเตอร์น่าสนใจใหม่ ๆ ส่วน Reels เน้นดูคลิปที่สนุก การทำงานนี้จะร่วมกับฟังก์ชันอย่าง Close Friends, Favorites และคนที่ติดตามหรือ Following</p>\n<p><img alt=\"No Description\" src=\"https://www.blognone.com/sites/default/files/externals/3ed6e62b3ad643d9ebd66c7bcbb811a2.png\" /></p>\n<p>เริ่มที่การคัดเนื้อหาของ Feed ซึ่งมีเนื้อหาจากบัญชีที่ติดตาม เนื้อหาแนะนำที่ Instagram คิดว่าผู้ใช้งานชอบ และโฆษณา โดยการแสดงเนื้อหา จะให้น้ำหนักโพสต์ล่าสุดจากบัญชีที่ติดตาม ผสมกับโพสต์จากบัญชีที่ไม่ได้ตาม แต่ Instagram คิดว่าเราสนใจ โดยดูข้อมูลทั้งบัญชีที่ตามปัจจุบัน โพสต์ที่ไลค์หรือคอมเมนต์ ประเภทโพสต์ที่สนใจก็ส่งผลต่อการเลือกเนื้อหามาแสดง เช่น ถ้าเราชอบกดไลค์รูปภาพ โพสต์ที่เป็นภาพนิ่งก็จะแสดงมากกว่าวิดีโอ Instagram ยังประเมินจากข้อมูลเนื้อหาที่อยู่ในโพสต์นั้นด้วย</p>\n<p>นอกจากนี้ Instagram ยังเก็บข้อมูลวิธีที่เราตอบโต้กับแต่ละโพสต์ (Interact) เพื่อเพิ่มน้ำหนักการแสดงผลที่อธิบายข้างต้น เรียกข้อมูลนี้ว่าสัญญาณ (Signal) โดยมีมากกว่า 10 รูปแบบ โดยรูปแบบที่ให้น้ำหนักสูงในตอนนี้คือ การหยุดดูโพสต์นั้นเป็นระยะเวลากี่วินาที, คอมเมนต์โพสต์นั้น, ไลค์โพสต์นั้น, แชร์โพสต์นั้น และกดดูโปรไฟล์โพสต์นั้น อย่างไรก็ตาม Instagram ก็พยายามป้องกันไม่ให้เกิดการแสดงโพสต์จากบัญชีเดิมซ้ำมากเกินไป ตลอดจนโพสต์แนะนำด้วย</p>\n<p><img alt=\"No Description\" src=\"https://www.blognone.com/sites/default/files/externals/045036de47bf0ce1cda457bab09345c8.png\" /></p>\n<p>มาที่ Stories ตัวสัญญาณที่ใช้หลักได้แก่ ประวัติการดู Stories ของแต่ละบัญชี ถ้าบ่อยก็จะแนะนำขึ้นมาก่อน, การโต้ตอบกับสตอรี่ เช่น ไลค์หรือ DM และดูความสัมพันธ์ หากเป็นเพื่อนหรือคนในครอบครัว ก็จะให้น้ำหนักมากขึ้น</p>\n<p><img alt=\"No Description\" src=\"https://www.blognone.com/sites/default/files/externals/bf513e1be231b3320eafe3bf3b80485e.png\" /></p>\n<p>ส่วนของ Explore เนื่องจากต้องการให้ผู้ใช้งานค้นพบเนื้อหาใหม่ จึงอาศัยการจัดอันดับโพสต์ทั้งรูปภาพและวิดีโอที่เราน่าจะสนใจ แล้วเลือกการแสดงผลโดยดูจาก ข้อมูลในโพสต์ที่ตรงกัน, พฤติกรรมในอดีตที่ใช้ Explore ว่าชอบกดดูต่อในคอนเทนต์ไหน ตลอดจนการโต้ตอบกับโพสต์ที่ค้นพบนั้น</p>\n<p><img alt=\"No Description\" src=\"https://www.blognone.com/sites/default/files/externals/33792d3ddf60567ba9bbf2ad6493c49f.png\" /></p>\n<p>สุดท้ายคือ Reels ที่เน้นการค้นพบคอนเทนต์สนุก คล้ายกับ Explore แต่ Instagram จะให้น้ำหนักมากกว่ากับการรีแชร์ ไลค์ เซฟ คอมเมนต์ ว่าเป็นคอนเทนต์ที่เราชอบ ซึ่งให้น้ำหนักส่วนนี้มากกว่าประเภทเนื้อหาหรือคนที่โพสต์</p>\n<p><img alt=\"No Description\" src=\"https://www.blognone.com/sites/default/files/externals/6fcbfd48cca576f1b1ad755e2815f87c.png\" /></p>\n<p>Instagram ยังแนะนำเทคนิคในการปรับแต่ง Feed และ Stories ให้ตรงใจเรามากขึ้น โดยหากบัญชีไหนที่เราไม่ต้องการพลาดเนื้อหาเลย ให้ใส่ไว้ในลิสต์ Favorites ซึ่งได้น้ำหนักมากขึ้นในหน้าฟีด, ตั้งค่า Close Friends เพื่อให้สตอรี่แชร์กับกลุ่มที่เล็กลง, หากเจอบัญชีที่ไม่สนใจให้ใส่ใน Mute ซึ่งบัญชีต้นทางจะไม่เห็นข้อมูลนี้่ ต่างจากการกด Unfollow</p>\n<p>ที่มา: <a href=\"https://about.instagram.com/blog/announcements/instagram-ranking-explained\">Instagram</a></p>\n</div></div></div><div><div>Topics: </div><div><div><a href=\"/topics/instagram\">Instagram</a></div><div><a href=\"/topics/reels\">Reels</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5f67a27de421c7e2fdf490cfd316cb31dbe3ad8388dd5a0db7c7f3abc52fcbc5","category":"Thai"}
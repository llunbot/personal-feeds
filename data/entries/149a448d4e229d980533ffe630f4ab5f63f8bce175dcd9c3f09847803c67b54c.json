{"title":"Meta ปิดแพลตฟอร์ม Spark สำหรับให้แบรนด์สร้างเอฟเฟคต์ AR ตอนถ่ายภาพในแอพ","link":"https://www.blognone.com/node/141687","date":1724817613000,"content":"<div><div><div><p>Meta ประกาศปิดบริการ Spark AR ที่เปิดให้บริษัทอื่นมาสร้างเอฟเฟคต์ AR สำหรับแอพในเครือ Meta มีผลวันที่ 14 มกราคม 2024</p>\n<p>Spark AR เกิดขึ้นมาตั้งแต่ปี 2017 ภายใต้ชื่อ <a href=\"https://www.blognone.com/node/91712\">Facebook Camera Effect Platform</a> สำหรับการสร้างเอฟเฟคต์และลูกเล่นให้ฟีเจอร์การถ่ายภาพ (เช่น วิดีโอคอลล์ใน Messenger ใส่เอฟเฟคต์พิเศษเป็นสติ๊กเกอร์การ์ตูน) ภายหลัง<a href=\"https://www.blognone.com/node/105719\">มันถูกเปลี่ยนชื่อเป็น Spark AR</a> และขยายไปยังแอพตัวอื่นๆ ของบริษัท เช่น Instagram</p>\n<p>แพลตฟอร์ม Spark AR มีแอพสำหรับผู้สร้างเอฟเฟคต์ชื่อ Meta Spark Studio สำหรับการเขียนสคริปต์เอฟเฟคต์ด้วย JavaScript โดยเปิดให้แบรนด์ต่างๆ เข้ามาสร้างเอฟเฟคต์สนุกๆ เพื่อประชาสัมพันธ์แบรนด์ของตัวเอง ให้กับผู้ใช้แอพในคเครือ Meta จำนวนหลายพันล้านคน</p>\n<p>ประกาศของ Meta คราวนี้คือปิดส่วนเอฟเฟคต์ AR ของแบรนด์ภายนอกทั้งหมด โดยผู้ใช้จะเหลือเฉพาะเอฟเฟคต์ของ Meta เองเท่านั้นให้ใช้งาน</p>\n<p>Meta ให้เหตุผลว่าตัดสินใจปิด Spark AR เพราะจัดลำดับความสำคัญภายในบริษัทใหม่ ซึ่งน่าจะเป็นผลมาจาก<a href=\"https://www.blognone.com/node/141180\">การตัดงบประมาณของฝ่าย Reality Labs ที่ดูแลธุรกิจ AR/VR ทั้งหมด</a> หลังจากธุรกิจ Metaverse ยังขาดทุนหนัก และ<a href=\"https://www.blognone.com/node/141303\">เพิ่งปิดสตูดิโอพัฒนาเกมสำหรับ Meta Quest ไปหนึ่งรายเมื่อเร็วๆ นี้</a></p>\n<p>ที่มา - <a href=\"https://spark.meta.com/blog/meta-spark-announcement/\">Meta</a>, <a href=\"https://spark.meta.com/learn/FAQ/Meta-spark-update/\">Meta</a>, <a href=\"https://techcrunch.com/2024/08/27/creators-are-angered-by-metas-spark-ar-shutdown-saying-theyll-be-out-of-work-with-little-notice/\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/b1d41c492f579e5e7176579e9c67353f.jpeg\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/augmented-reality\">Augmented Reality</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"149a448d4e229d980533ffe630f4ab5f63f8bce175dcd9c3f09847803c67b54c","category":"Thai"}
{"title":"Sam Altman บอก OpenAI เลือกข้างผิด ไม่ทำโมเดล AI แบบโอเพนซอร์ส แต่การกลับลำยังไม่ใช่เรื่องต้องคิดตอนนี้","link":"https://www.blognone.com/node/144459","date":1738401007000,"content":"<div><div><div><p>Sam Altman ซีอีโอ OpenAI ได้เข้าร่วมเซสชัน AMA หรือ Ask-Me-Anything ของ Reddit เมื่อวันศุกร์ที่ผ่านมา (อย่าลืมว่า<a href=\"https://www.blognone.com/node/138358\">เขาเป็นผู้ถือหุ้นใหญ่</a>ด้วย) โดยมีประเด็นน่าสนใจเมื่อมีคนถามว่า OpenAI มีความคิดจะกลับมาเผยแพร่รายละเอียดเทคโนโลยีของโมเดล AI ต่อสาธารณะอีกครั้งหรือไม่</p>\n<p>Altman ตอบว่าส่วนตัวเขาเชื่อว่าบริษัทเลือกผิดข้างที่ทำเทคโนโลยีปิด และเริ่มทบทวนกลยุทธ์โมเดลโอเพนซอร์สเหมือนกัน ซึ่งพนักงาน OpenAI บางส่วนก็หารือเรื่องนี้กันอยู่ แต่หลายคนก็ไม่เห็นด้วยที่จะให้เปิดเผยรายละเอียด อย่างไรก็ตามทั้งหมดนี้ไม่ใช่หัวข้อเร่งด่วนที่ OpenAI จะตัดสินใจในเวลานี้</p>\n<p>ที่มาของคำถามนี้คาดว่าเป็นผลจากเหตุการณ์ร้อน DeepSeek ในสัปดาห์ที่ผ่านมา เพราะ DeepSeek เป็นโมเดลโอเพนซอร์ส ทำให้เกิดประเด็นว่าหรือโมเดลแบบเปิดจะเป็นวิธีพัฒนาที่มีประสิทธิภาพมากกว่านั่นเอง</p>\n<p>OpenAI <a href=\"https://www.blognone.com/node/75739\">ก่อตั้งพร้อมภารกิจองค์กร</a>ว่า ไม่แสวงหากำไร วิจัยเรื่อง AI ให้เป็นสมบัติมนุษยชาติ เปิดให้ทุกคนสามารถเข้าถึงได้มากที่สุด แต่ OpenAI เริ่ม<a href=\"https://www.blognone.com/node/133075\">เปลี่ยนทิศทาง</a>นี้ในปี 2023 หลังการเปิดตัว GPT-4 ที่แทบไม่ให้รายละเอียดการพัฒนาโมเดลต่อสาธารณะ ด้วยเหตุผลเรื่องการแข่งขันทางธุรกิจ เพราะตลาดตอนนี้มีคู่แข่งจำนวนมาก และความปลอดภัยของ AI เพื่อป้องกันคนแกะวิธีการไปทำซ้ำจนเกิดอันตราย การเลือกทำปัญญาประดิษฐ์แบบ<strong>ปิด</strong>แม้ชื่อบริษัทจะ<strong>เปิด</strong> ก็เป็นเหตุผลหนึ่งที่ <a href=\"https://www.blognone.com/node/138492\">Elon Musk ใช้ฟ้องร้อง</a>ว่า OpenAI ดำเนินงานผิดไปจากพันธกิจแรกตอนก่อตั้ง</p>\n<p>ที่มา: <a href=\"https://www.wsj.com/tech/ai/sam-altmans-answer-to-deepseek-is-giving-away-openais-tech-d1a5a9ec\">The Wall Street Journal</a></p>\n<p><img src=\"https://www.blognone.com/sites/default/files/externals/b4d3444c1c92828ba4e60946763f9ac4.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/sam-altman\">Sam Altman</a></div><div><a href=\"/topics/openai\">OpenAI</a></div><div><a href=\"/topics/open-source\">Open Source</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b547f8df6abeb8bc604e139d0ce0d798b0c9789de69f4f3fca6a651e7273465c","category":"Thai"}
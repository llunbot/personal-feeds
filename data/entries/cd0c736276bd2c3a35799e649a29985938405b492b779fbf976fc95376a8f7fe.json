{"title":"CentOS 8 หมดซัพพอร์ตสิ้นปี 2021 ทำไง? CloudLinux ขายซัพพอร์ตเพิ่มถึงสิ้นปี 2025","link":"https://www.blognone.com/node/124591","date":1630738941000,"content":"<div><div><div><p>ข่าวช็อควงการลินุกซ์เมื่อปลายปีที่แล้วคือ <a href=\"https://www.blognone.com/node/120027\">Red Hat ประกาศหยุดซัพพอร์ต CentOS 8</a> จากเดิมที่ต้องซัพพอร์ตไปถึงปี 2029 จะลดเหลือแค่สิ้นปี 2021 เท่านั้น (ทางออกคือต้องใช้ RHEL 8 แบบเสียเงิน หรือ <a href=\"https://www.blognone.com/node/112133\">CentOS Stream ที่ไม่มีซัพพอร์ตระยะยาว</a>)</p>\n<p>ประกาศของ Red Hat ทำให้เกิดดิสโทรใหม่ๆ ที่มาแทน CentOS เดิม เช่น <a href=\"https://www.blognone.com/node/120981\">AlmaLinux</a>, <a href=\"https://www.blognone.com/node/120744\">RockyLinux</a> รวมถึง <a href=\"https://www.blognone.com/node/120090\">Oracle Linux ที่มีมานานแล้ว ก็ได้รับความสนใจอีกครั้ง</a></p>\n<p>แต่คำถามคือผู้ใช้ CentOS 8 ที่ยังไม่อยากย้ายดิสโทร แต่ระยะซัพพอร์ตจะหมดลงในสิ้นปี 2021 จะทำอย่างไร?</p>\n<p><img src=\"https://www.blognone.com/sites/default/files/externals/480bbbee292cc720ba660dd2513d93ed.jpg\" /></p>\n<p>บริษัท CloudLinux ผู้สร้างโครงการ AlmaLinux ออกมาประกาศรองรับลูกค้ากลุ่มนี้แล้ว โดยจะขายซัพพอร์ตของ CentOS 8 เดิมไปจนถึงสิ้นปี 2025 เพื่อให้เวลาบรรดาแอดมินทั้งหลายในการย้ายดิสโทรจาก CentOS 8 ไปยังดิสโทรอื่นๆ (ซึ่งในกรณีนี้จะเป็น CloudLinux แบบเสียเงิน หรือ AlmaLinux แบบฟรีก็แล้วแต่)</p>\n<p>CloudLinux มีธุรกิจการขายซัพพอร์ตชื่อ TuxCare ให้ดิสโทรเก่าที่สิ้นอายุอยู่ก่อนแล้ว เช่น CentOS 6, Ubuntu 16.04, Oracle Linux 6 โดยระบุว่ามีลูกค้าอยู่แล้วกว่า 1 แสนเครื่อง ดังนั้นการเพิ่มดิสโทร CentOS 8 เข้ามาจึงไม่ได้เป็นภาระของบริษัท</p>\n<p>ที่มา - <a href=\"https://tuxcare.com/extended-lifecycle-support/centos-8-extended-support/\">CloudLinux</a>, <a href=\"https://www.zdnet.com/article/cloudlinux-offers-centos-8-users-a-support-lifeline/#ftag=RSSbaffb68\">ZDNet</a></p>\n</div></div></div><div><div>Topics: </div><div><div><a href=\"/topics/centos\">CentOS</a></div><div><a href=\"/topics/cloudlinux\">CloudLinux</a></div><div><a href=\"/topics/enterprise\">Enterprise</a></div><div><a href=\"/topics/linux\">Linux</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cd0c736276bd2c3a35799e649a29985938405b492b779fbf976fc95376a8f7fe","category":"Thai"}
{"title":"The Post","link":"https://markpeak.net/the-post/","date":1713708167000,"content":"<p>The Post หนังปี 2017 ของ Steven Spielberg ที่ไม่มีแอคชั่นใดๆ คุยการเมืองกันทั้งเรื่อง แต่คอการเมืองแบบเราก็สนุกมาก</p>\n<p>The Post หมายถึงหนังสือพิมพ์ The Washington Post ของสหรัฐอเมริกา ซึ่งเป็นหนึ่งในหนังสือพิมพ์ยักษ์ใหญ่ของสหรัฐ (อีกรายคือ The New York Times)</p>\n<p>ก่อนเข้าใจเรื่องในหนัง “The Post” คงต้องปูพื้นบริบทในเรื่องสักหน่อย</p>\n<p><img src=\"https://markpeak.net/wp-content/uploads/2024/04/the-post-mcnamara.jpg\" width=\"900\" height=\"600\" srcset=\"https://markpeak.net/wp-content/uploads/2024/04/the-post-mcnamara.jpg 900w, https://markpeak.net/wp-content/uploads/2024/04/the-post-mcnamara-300x200.jpg 300w, https://markpeak.net/wp-content/uploads/2024/04/the-post-mcnamara-768x512.jpg 768w, https://markpeak.net/wp-content/uploads/2024/04/the-post-mcnamara-700x467.jpg 700w\" /></p>\n<h2>The Pentagon Papers</h2>\n<p>เหตุการณ์ในเรื่องเกิดขึ้นเมื่อปี 1971 ในช่วงปลายสงครามเวียดนาม ที่สหรัฐอเมริกาติดหล่มมายาวนาน และอยู่ภายใต้รัฐบาลของริชาร์ด นิกสัน (รีพับลิกัน) ที่รับช่วงต่อสงครามเวียดนาม มาจากรัฐบาลเคเนดี้-จอห์นสัน (เดโมแครต) ที่ครองอำนาจมายาวนาน 8 ปี (1960-1968)</p>\n<p>สงครามเวียดนามกลายเป็นเผือกร้อนที่ไม่มีรัฐบาลไหนอยาก “ยอมรับความพ่ายแพ้” แต่ในช่วงรัฐบาลจอห์นสัน รัฐมนตรีกลาโหม Robert McNamara ได้สั่งการลับให้กระทรวงกลาโหมจัดทำรายงานศึกษาบทเรียนจากสงครามเวียดนาม (ที่ตัวเขาเองก็รู้ว่าแพ้แน่ๆ แต่ไม่สามารถยอมรับได้) อย่างละเอียด เพื่อเก็บไว้ให้นักประวัติศาสตร์ในอนาคตได้ศึกษา</p>\n<p>หนึ่งในผู้จัดทำรายงานฉบับนี้คือ <a href=\"https://en.wikipedia.org/wiki/Daniel_Ellsberg\">Daniel Ellsberg</a> นักวิเคราะห์ของ RAND สถาบันคลังสมองด้านยุทธศาสตร์ของสหรัฐ ที่มีบทบาทในการทำรายงานฉบับนี้ด้วย รายงานฉบับนี้ทำเสร็จในช่วงปี 1968 และนำเสนอต่อ McNamara ในฐานะผู้สั่งการ แต่ตอนนั้น McNamara ลงจากตำแหน่งพอดี เลยไม่มีการสานต่อ เมื่อรัฐบาลสหรัฐเปลี่ยนขั้วมาเป็นฝ่ายของนิกสันในการเลือกตั้งปี 1968 รายงานฉบับนี้ก็ถูกเก็บใส่ลิ้นชักไว้ในกระทรวงกลาโหม รวมถึงมีสำเนาเก็บไว้ในตู้เอกสารของ RAND</p>\n<p>ในช่วงเวลานั้น Ellsberg เปลี่ยนท่าทีมาต่อต้านสงครามเวียดนาม และในปี 1969 เขาตัดสินใจลักลอบเอาสำเนาของรายงานฉบับนี้ออกมาจาก RAND ซึ่งเอกสารชิ้นนี้ถูกเรียกในภายหลังว่า “<a href=\"https://en.wikipedia.org/wiki/Pentagon_Papers\">Pentagon Papers</a>” และเป็นศูนย์กลางสำคัญของหนังเรื่อง The Post</p>\n<p>เอกสาร Pentagon Papers ถูกส่งไปถึงมือ Neil Sheehan นักข่าวของ The New York Times เพื่อเผยแพร่ต่อสาธารณะ ในขณะที่ The Washington Post คู่แข่งเบอร์รองกว่าของ The Times ก็เข้ามาเกี่ยวข้องในเรื่องนี้</p>\n<p><img src=\"https://markpeak.net/wp-content/uploads/2024/04/the-post-graham.jpg\" width=\"1024\" height=\"696\" srcset=\"https://markpeak.net/wp-content/uploads/2024/04/the-post-graham.jpg 1024w, https://markpeak.net/wp-content/uploads/2024/04/the-post-graham-300x204.jpg 300w, https://markpeak.net/wp-content/uploads/2024/04/the-post-graham-768x522.jpg 768w, https://markpeak.net/wp-content/uploads/2024/04/the-post-graham-700x476.jpg 700w\" /></p>\n<h2>The Washington Post</h2>\n<p>The Washington Post เป็นหนังสือพิมพ์ของเมือง Washington D.C. ตามชื่อ ก่อตั้งในปี 1877 เริ่มต้นจากการเป็นหนังสือพิมพ์เล็กๆ ประจำเมือง มีชีวิตลุ่มๆ ดอนๆ ทางธุรกิจมาตลอด จุดเปลี่ยนสำคัญเกิดในปี 1933 หลังมหาเศรษฐี <a href=\"https://en.wikipedia.org/wiki/Eugene_Meyer_(financier)\">Eugene Meyer</a> อดีตประธานธนาคารกลางสหรัฐระหว่างปี 1930-1933 เข้ามาซื้อประมูลกิจการ The Post ที่ล้มละลาย</p>\n<p>Meyer เข้ามาปรับปรุง The Post จนกลับมารุ่งเรือง เมื่อถึงปี 1946 เขาต้องไปรับตำแหน่งประธานคนแรกของธนาคารโลก (World Bank) เขาจึงส่งมอบธุรกิจหนังสือพิมพ์ให้กับลูกเขย <a href=\"https://en.wikipedia.org/wiki/Phil_Graham\">Phil Graham</a> นักกฎหมายที่มาแต่งงานกับ <a href=\"https://en.wikipedia.org/wiki/Katharine_Graham\">Katharine Meyer</a> ลูกสาวของเขา โดยแบ่งหุ้นให้ Phil 70% และ Katharine 30%</p>\n<p>Phil Graham เป็นนักกฎหมายที่มีความสามารถสูง เขาขยายกิจการของ The Post ไปอีกมาก ทั้งทำสถานีวิทยุ (ภายหลังพัฒนาเป็นสถานีทีวี) และซื้อหนังสือพิมพ์คู่แข่ง (หนึ่งในนั้นคือนิตยสาร Newsweek) แต่เขากลับมีปัญหาทางจิต มีอาการไบโพลาร์ ต้องรับการรักษาอยู่หลายครั้ง และฆ่าตัวตายด้วยปืนช็อตกันในปี 1963</p>\n<p>Katharine ที่เป็นสาวไฮโซมาทั้งชีวิต เอาแต่รับบทเป็นภรรยาและแม่ ใช้ชีวิตเป็นสาวสังคม จัดงานปาร์ตี้พบปะไฮโซและนักการเมืองอเมริกัน ต้องกลายมาเป็นเจ้าของหนังสือพิมพ์ The Washington Post ที่รับช่วงมาจากพ่อและสามีแต่เพียงผู้เดียว</p>\n<p>ในปี 1971 The Washington Post ต้องการขยายธุรกิจให้มั่นคง ก้าวขึ้นเป็นหนังสือพิมพ์ระดับชาติ จึงเลือกระดมทุนในตลาดหุ้น และเป็นช่วงเวลาเดียวกับที่เอกสาร The Pentagon Papers หลุดออกมาสู่สาธารณะ</p>\n<p>The Post จึงเป็นหนังของ Katharine Graham ที่ต้องตัดสินใจเรื่องยากๆ ทั้งการขายหุ้น IPO และการเสนอข่าว The Pentagon Papers ทั้งที่ตัวเธอเองก็ไม่ได้อยากมาอยู่ในตำแหน่งนี้</p>\n<p><img src=\"https://markpeak.net/wp-content/uploads/2024/04/the-post-bradlee.jpg\" width=\"1024\" height=\"631\" srcset=\"https://markpeak.net/wp-content/uploads/2024/04/the-post-bradlee.jpg 1024w, https://markpeak.net/wp-content/uploads/2024/04/the-post-bradlee-300x185.jpg 300w, https://markpeak.net/wp-content/uploads/2024/04/the-post-bradlee-768x473.jpg 768w, https://markpeak.net/wp-content/uploads/2024/04/the-post-bradlee-700x431.jpg 700w\" /></p>\n<h2>“The Post”</h2>\n<p>หนังเรื่อง The Post เล่าผ่านตัวละครหลัก 2 คน คือ</p>\n<ul>\n<li><strong>Katharine Graham</strong> (เล่นโดย Meryl Streep) ในฐานะเจ้าของหนังสือพิมพ์ มีชื่อเป็น “ผู้พิมพ์โฆษณา” (Publisher)</li>\n<li><strong>Ben Bradlee</strong> (เล่นโดย Tom Hanks) บรรณาธิการบริหารของ The Post ที่พิทักษ์เสรีภาพของสื่ออย่างเต็มที่</li>\n</ul>\n<p>หลังเอกสาร The Pentagon Papers หลุดไปยัง The Times แล้วตีพิมพ์เรื่องนี้เป็นรายแรก สร้างผลสะเทือนต่อรัฐบาลนิกสันอย่างมาก ทำให้นิกสันสั่งการรัฐบาลให้ฟ้องศาล ขอคำสั่งคุ้มครองไม่ให้ The Times เล่นข่าวนี้ต่อ โดยอ้างความมั่นคง ซึ่ง Times จำเป็นต้องหยุดตามคำสั่งคุ้มครอง จนกว่าศาลจะมีคำตัดสิน</p>\n<p>ฝั่งของ The Post อยากเล่นข่าวสู้กับ The Times บ้าง Bradlee จึงทำทุกทางเพื่อหาเอกสาร Pentagon Papers ฉบับเต็มมาให้จงได้ ซึ่งผู้ช่วยของเขาคือ Ben Bagdikian เป็นเพื่อนเก่าที่ RAND กับ Ellsberg เขาจึงติดต่อไปและได้เอกสารมาในที่สุด</p>\n<p>ในช่วงเวลาเดียวกัน Katharine เพิ่งระดมทุนขายหุ้น IPO ของ The Post ไปหมาดๆ โดยในข้อตกลงขายหุ้นให้นักลงทุน มีเงื่อนไขว่าภายใน 7 วันหลัง IPO หากมีเหตุการณ์ผิดปกติร้ายแรง นักลงทุนมีสิทธิถอนหุ้นได้ ซึ่ง Pentagon Papers ดันเข้ามาในจังหวะนี้พอดี ฝั่งของ The Post ซึ่งไม่โดนคำสั่งห้ามแบบเดียวกับ The Times ถือเป็นโอกาสทองในการเรียกผู้อ่านมาสนใจ</p>\n<p>หนังจึงพาเราไปสู่จุดที่เธอในฐานะผู้บริหารสูงสุด ต้องตัดสินใจว่าจะเอาอย่างไรกับ Pentagon Papers ดี ระหว่างการตีพิมพ์ ซึ่งจะส่งผลสะท้านทางการเมือง ส่งผลต่อนโยบายสงครามเวียดนาม ลดการสูญเสียลูกหลานคนอเมริกันไปในสงคราม กับการไม่ตีพิมพ์ ลดความเสี่ยงจากนักลงทุนถอนหุ้น โดนนักการเมืองวายร้ายอย่างนิกสันเล่นงาน สามารถเอาเธอเข้าคุกตามกฎหมายความมั่นคงได้</p>\n<p>สุดท้าย Katharine ตัดสินใจเดินหน้าตีพิมพ์ เพราะเธอเติบโตมากับหนังสือพิมพ์ The Post ทั้งชีวิต และซึมซับจิตวิญญาณของการเป็นสื่อเพื่อสาธารณะมาตลอด แม้ไม่เคยทำงานกับ The Post โดยตรงมาก่อนสามีเสียชีวิตก็ตาม</p>\n<p>การตัดสินใจของ Katharine ประสบความสำเร็จ เพราะศาลสูงตัดสินให้สื่อ (ทั้ง Times และ Post) สามารถตีพิมพ์ Pentagon Papers ต่อได้ ภายใต้เสรีภาพในการแสดงออกตามรัฐธรรมนูญ อีกทั้งยังเป็นการจุดประเด็นให้หนังสือพิมพ์อื่นๆ ร่วมกันเผยแพร่เอกสารชุดนี้อย่างต่อเนื่องด้วย ส่งผลต่อคะแนนนิยมของรัฐบาลนิกสันในช่วงเวลานั้น</p>\n<p>อย่างไรก็ตาม Pentagon Papers ในปี 1971 เป็นเพียงปฐมบทของดราม่าในรัฐบาลนิกสัน เพราะในปีถัดมา 1972 รัฐบาลนิกสันก็ก่อคดี Watergate อันลือลั่น และส่งผลให้นิกสันต้องลาออกในปี 1974 เพื่อเลี่ยงการถูกอิมพีชเมนต์</p>\n<p>ฉากสุดท้ายของ The Post จบด้วยการบุกรุกตึก Watergate ที่เป็นจุดเริ่มต้นของคดี Watergate ซึ่งสามารถหาดูได้จากหนังหลายๆ เรื่องที่เล่าถึงเรื่องคดีนี้ (เช่น <a href=\"https://en.wikipedia.org/wiki/All_the_President%27s_Men_(film)\">All The President’s Men</a>) โดยตัวละครหลายคนจาก The Post ก็มีบทบาทต่อ (เช่น Ben Bradlee และ Eugene Bachinski) เพราะ Washington Post ถือเป็นหนังสือพิมพ์แกนกลางที่ทำข่าวคดีนี้</p>\n<p></p>\n<h2>วิจารณ์</h2>\n<p>หนังเล่าเรื่องได้สนุกน่าติดตาม ทั้งที่ไม่มีฉากแอคชั่นอะไรเลย (ต้องยอมรับฝีมือผู้กำกับระดับ Spielberg) ตัวละครสำคัญ Katharine นั้น Meryl Streep ถ่ายทอดภาพลักษณ์ของ “คุณป้า” ที่ดูไม่มั่นใจในตัวเอง อยู่ผิดที่ผิดทางตลอดเวลา ออกมาได้ดีมาก (ขัดกับภาพนางร้ายใน The Devil Wears Prada แบบสุดๆ) อย่างไรก็ตาม ผมคิดว่าหนังใช้เวลาน้อยไปหน่อยในการเล่ามุมมองของ Katharine ว่าทำไมเธอถึงตัดสินใจ “แทงสวน” ทีมฝ่ายธุรกิจ-กฎหมายของบริษัททุกคน และให้ความมั่นใจกับ Bradlee และทีมบรรณาธิการขนาดนั้น ถ้าเพิ่มรายละเอียดตรงนี้อีกหน่อย น่าจะสมบูรณ์ขึ้นอีกมาก</p>\n<p>ในขณะที่ตัวละครของ Bradlee กลับเรียบๆ ไม่มีอะไรมากนัก เป็น “ป๋า” ขาลุย ผู้สวมจิตวิญญาณนักหนังสือพิมพ์เต็มตัว ต่อสู้เพื่อทหารอเมริกัน ต่อสู้กับรัฐบาลนิกสัน โดยที่ไม่มีมิติขัดแย้งอะไรมากนัก (ยกเว้นตอนท้ายที่เขาเข้าใจ Katharine มากขึ้นว่าแบกสิ่งต่างๆ ไว้มาก แต่นั่นก็นิดเดียว)</p>\n<p>หนังไม่เล่าบริบททางการเมืองของสหรัฐอเมริกาตอนนั้นเพื่อปูพื้นสักเท่าไร เพราะถือว่ากลุ่มคนดูมีความรู้อยู่บ้างแล้ว ตอนดูหนังเรื่องนี้ผมต้องหยุดไปอ่าน Wikipedia ประกอบอยู่หลายรอบ ว่าคนนี้คือใครในเรื่อง (หากดูในโรงหนังคงทำแบบนี้ไม่ได้แน่นอน ข้อดีของการดูสตรีมมิ่ง!)</p>\n<p>อีกอันที่รู้สึกเท่มากคือ หนังถ่ายให้เห็นกระบวนการทำหนังสือพิมพ์ในยุค 70s อย่างละเอียด ตั้งแต่กองบรรณาธิการพิมพ์ต้นฉบับในพิมพ์ดีด บรรณาธิการแก้ไข ช่างเรียงพิมพ์ เดินเครื่องแท่นพิมพ์ พับและแพ็ก รถส่งหนังสือพิมพ์ออกเดินทางไปแจกจ่ายหนังสือพิมพ์ตามที่ต่างๆ ฯลฯ คงไม่มีให้เห็นอีกแล้วในสมัยนี้ (มีแม้กระทั่งหลอดสุญญากาศสำหรับส่งเอกสารในอาคาร) มีคนตัดคลิปมาให้ดูบน YouTube ด้วย</p>\n<p></p>\n<h2>เกร็ดอื่นๆ ในหนัง</h2>\n<ul>\n<li><strong>Robert McNamara</strong> (เล่นโดย Bruce Greenwood) อดีตรัฐมนตรีกลาโหมคนก่อนและเพื่อนสนิทของ Katharine ผู้ริเริ่มให้ทำ Pentagon Papers\n<ul>\n<li><a href=\"https://en.wikipedia.org/wiki/Robert_McNamara\">McNamara</a> ถือเป็นยอดคนอีกคนหนึ่ง เขาจบการศึกษาที่ดี (Berkley และ Harvard) เป็นทหารฝ่ายวิเคราะห์สถิติในช่วงสงครามโลก จากนั้นมาทำงานกับ Ford Motor และอยู่เบื้องหลังความสำเร็จของ Ford Lincoln จนได้เป็นประธาน Ford แต่ก็อยู่ไม่นานเพราะต้องมารับตำแหน่งรัฐมนตรีกลาโหมในรัฐบาลเคเนดี้ ต่อเนื่องมาถึงจอห์นสัน ผ่านวิกฤตนิวเคลียร์คิวบา เมื่อลงจากตำแหน่งแล้วก็ไปเป็นประธานธนาคารโลกต่อในปี 1968-1981</li>\n<li>ในหนังเราจะเห็นว่า Katharine ใกล้ชิดกับ McNamara มาก มีข่าวว่าหลังภรรยาของเขาตาย ทั้งคู่ก็เดทกันจนกระทั่ง Katharine เสียชีวิตในปี 2001</li>\n</ul>\n</li>\n<li>ฉากของ Bradlee กับภรรยา <strong>Antoinette “Tony” Pinchot Bradlee</strong> มีการโชว์ภาพถ่ายร่วมกับประธานาธิบดีเคเนดี้ และภรรยาคือ Jackie ด้วย <a href=\"https://schoolhistory.co.uk/modern/antoinette-pinchot-bradlee/\">ภาพนี้เป็นภาพจริง</a> เพราะทั้งสองครอบครัวสนิทกันมาก โดย Tony เป็นเพื่อนสนิทของ Jackie และอยู่เคียงข้างเธอตอนที่ JFK โดนลอบสังหาร\n<ul>\n<li>ทั้ง Ben Bradlee และ Tony ต่างเคยแต่งงานมาก่อนรอบหนึ่ง การแต่งงานครั้งนี้เป็นครั้งที่สองของทั้งคู่ และหย่ากันในปี 1977 (Ben แต่งงานใหม่อีกครั้งเป็นครั้งที่สาม)</li>\n<li>Ben และ Tony มีลูกด้วยกันสองคน โดยลูกสาว Marina คือคนขายน้ำมะนาวในเรื่อง</li>\n</ul>\n</li>\n<li><strong>Katharine</strong> มีลูกทั้งหมด 4 คน ปรากฏในหนัง 2 คน คือ ลูกสาวคนโต Lally (ฉากในห้องนอนที่แม่ลูกคุยกันเรื่องความหลัง) ซึ่งก็ประกอบอาชีพนักข่าวด้วยเหมือนกัน และลูกชาย <a href=\"https://en.wikipedia.org/wiki/Donald_E._Graham\">Donald</a> ที่โผล่มาตอนแรกๆ ในเรื่อง\n<ul>\n<li>ภายหลัง เขากลายเป็นผู้ตีพิมพ์ Washington Post คนที่สี่และคนสุดท้ายของตระกูล เพราะขายต่อหนังสือพิมพ์ให้ Jeff Bezos ผู้ก่อตั้ง Amazon ในปี 2013</li>\n<li>ตัวบริษัท The Washington Post Company เปลี่ยนชื่อมาเป็น Graham Holdings หลังขายกิจการหนังสือพิมพ์ไปแล้ว แต่ยังเป็นเจ้าของสถานีทีวีท้องถิ่นในหลายเมือง อีกทั้งยังแตกแขนงไปทำธุรกิจอื่นๆ ผ่านการซื้อกิจการ อย่างบ้านพักคนชรา-บ้านพักคนป่วย, ธุรกิจการผลิตเครื่องจักร, ร้านอาหาร, ดีลเลอร์รถยนต์ และเป็นเจ้าของบริษัทการศึกษา Kaplan ที่ให้บริการสอบวัดระดับทักษะต่างๆ</li>\n</ul>\n</li>\n<li>ในหนังมีฉากที่ Katharine ไปกินข้าวกลางวันกับ “Abe” และภรรยา เขาคือ <strong>A. M. Rosenthal</strong> (A ย่อมาจาก Abraham แล้วเรียกชื่อเล่นเป็น Abe อีกที) บรรณาธิการบริหารของหนังสือพิมพ์ The New York Times คู่แข่ง ซึ่งตอนที่ Katharine รับทราบว่า The Times โดนคำสั่งศาล เธอจึงวิ่งไปโทรบอก Ben Bradlee\n<ul>\n<li>Abe โผล่มาอีกครั้งตอนขึ้นศาลท้ายเรื่อง เขาจับมือกับ Ben ในฐานะบรรณาธิการด้วยกัน โดยคนที่นั่งตรงกลางระหว่างทั้งสองคือ <strong>Arthur Ochs Sulzberger</strong> (ในเรื่องเรียกตามชื่อเล่นว่า “Punch”) เจ้าของ The Times ซึ่งเป็นกิจการของตระกูลเช่นกัน (ประธานของ The Times คนปัจจุบันคือ A. G. Sulzberger ซึ่งเป็นหลานปู่ของ Punch)</li>\n</ul>\n</li>\n<li><strong>Daniel Ellsberg</strong> โดนคดีด้านความมั่นคงที่นำเอกสารลับหลุดออกมา แต่ภายหลังก็หลุดหมดทุกคดี เพราะรัฐบาลนิกสันที่กล่าวหาเขา ไปโดนคดี Watergate ทำให้ศาลมองว่ามีพฤติกรรมกลั่นแกล้ง Daniel</li>\n<li>เสียงของนิกสันในเรื่องเป็นเทปจริงๆ ของนิกสัน ที่หลุดออกมาในช่วงคดี Watergate</li>\n<li>หนังถูกวิจารณ์จากฝ่าย The New York Times ว่าเป็นการเชิดชู The Washington Post มากเกินไป เพราะ Pentagon Papers เป็นการริเริ่มจาก The Times ก่อน</li>\n</ul>The post <a href=\"https://markpeak.net/the-post/\">The Post</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"f6a94a5140f4a862e2752d1bfd4161e4363c4ff4555da469f8d3255e118955c2","category":"Thai"}
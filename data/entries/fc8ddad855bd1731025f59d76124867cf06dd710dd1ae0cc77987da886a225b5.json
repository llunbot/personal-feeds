{"title":"ก้าวไกล ซัด ชัยวุฒิ รมว.ดีอีเอส มัวแต่จับผิดคนด่ารัฐบาล แทนที่จะแก้ปัญหาแอปหมอพร้อม ไทยชนะ","link":"https://www.blognone.com/node/124579","date":1630669525000,"content":"<div><div><div><p>นายปกรณ์วุฒิ อุดมพิพัฒน์สกุล ส.ส.บัญชีรายชื่อ พรรคก้าวไกล อภิปรายไม่ไว้วางใจนายชัยวุฒิ ธนาคมานุสรณ์ รมว.ดิจิทัลเพื่อเศรษฐกิจและสังคม ในประเด็นการออกหลักเกณฑ์การเก็บรักษาข้อมูลจราจรทางคอมพิวเตอร์ของผู้ให้บริการ พ.ศ.2564  เป็นการบิดเบือนกฎหมายเพื่อประโยชน์ทางการเมือง เพื่อสอดแนมการใช้อินเทอร์เน็ตของประชาชน</p>\n<p>นายปกรณ์วุฒิ วิจารณ์แนวทางการทำงานของกระทรวงดิจิทัลเพื่อเศรษฐกิจและสังคม ว่าใช้การข่มขู่จับผิดคนต่อต้านรัฐบาลผ่านโซเชียลมีเดีย มากกว่าจะไปแก้ปัญหาเรื่องดิจิทัลอย่างเช่นปัญหาการทำงานของแอปหมอพร้อม, ไทยชนะ, ไทยร่วมใจ ที่เกิดปัญหามากมาย กระทบต่อประชาชนโดยตรง สร้างความสับสนเรื่องระบบการจองวัคซีน</p>\n<p><img src=\"https://www.blognone.com/sites/default/files/externals/2e03d3e08d4668a9e935018c861342d4.png\" /></p>\n<p>ในประเด็นออกกฎเก็บข้อมูลใช้งานอินเทอร์เน็ตเพื่อระบุตัวตน ถือเป็นการบังคับเก็บข้อมูลว่า ใคร ใช้งานอุปกรณ์อะไร ที่ไหน เข้าเว็บไหนบ่อยๆ เข้าตอนกี่โมง และยังเป็นการอนุญาตให้รัฐบาลล้วงข้อมูลประชาชนได้ตามอำเภอใจ ตัวประกาศยังขยายอำนาจให้เจ้าหน้าที่ล้วงข้อมูลผู้ใช้งานเครือข่ายมือถือ และตัวตนของประชาชนได้ โดยไม่มีหมายศาล</p>\n<p>ประกาศฉบับดังกล่าง ละเมิดรัฐธรรมนูญ ว่าด้วยสิทธิเสรีภาพของประชาชน มาตรา 26 มาตรา 32 และ มาตรา 36 รายละเอียดตามรูปภาพด้านล่าง</p>\n<p><img src=\"https://www.blognone.com/sites/default/files/externals/ac894f54e5626b07d5dcdb755bdd53c8.png\" /></p>\n<p>พฤติกรรมการจับผิดผู้เห็นต่างด้วยการกดดันโซเชียลมีเดียที่ผ่านมาของกระทรวงดีอีเอส รวมถึงประกาศการเก็บข้อมูลฉบับใหม่ ยังอาจทำให้ประเทศไทยเสียโอกาสที่แพลตฟอร์มต่างชาติที่จะมาลงทุนในประเทศไทย เช่น การลงทุนวางสายเคเบิลใต้น้ำ หรือการลงทุนโครงสร้างพื้นฐานในเขตประเทศที่มีผู้ใช้แพลตฟอร์มจำนวนมาก แต่ถ้าประเทศไทยมีนโยบายกฎหมายด้านข้อมูลแบบนี้ ไม่มีทางที่เราจะเห็นการลงทุนใหญ่ในประเทศไทย</p>\n<p>ที่มา - การอภิปรายไม่ไว้วางใจ</p>\n</div></div></div><div><div>Topics: </div><div><div><a href=\"/topics/thailand\">Thailand</a></div><div><a href=\"/topics/mict\">MICT</a></div><div><a href=\"/topics/politics\">Politics</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fc8ddad855bd1731025f59d76124867cf06dd710dd1ae0cc77987da886a225b5","category":"Thai"}
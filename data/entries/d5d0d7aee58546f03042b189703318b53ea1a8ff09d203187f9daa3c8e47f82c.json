{"title":"Battlefield 2042 โหมด Portal เขียนโปรแกรมกำหนดเงื่อนไขในเกมได้เอง ไม่เน้นแข่งอีสปอร์ต","link":"https://www.blognone.com/node/123970","date":1627616166000,"content":"<div><div><div><p><a href=\"https://www.blognone.com/node/123852\">Battlefield Portal</a> เป็นโหมดใหม่ในเกม Battlefield 2042 ที่มาพร้อมกับทหาร อาวุธ อุปกรณ์ พาหนะ และแผนที่ จาก Battlefield 1942, Battlefield 3, Battlefield Bad Company 2 และ Battlefield 2042 ให้ผู้เล่นได้นำมายำรวมกันเป็นโหมดใหม่ที่ไม่เหมือนใคร</p>\n<p>ไม่ใช่แค่นั้น ผู้เล่นยังสามารถเขียนโปรแกรมด้วยระบบ visual coding แบบตั้งเงื่อนไขในโหมดของตัวเองได้เต็มที่ เช่น ตั้งค่าให้ผู้เล่นปลดล็อกอาวุธหรือยานพาหนะบางอย่างเมื่อฆ่าผู้เล่นอื่นได้ติดต่อกัน (เหมือน killstreaks ของ Call of Duty) หรือจะตั้งให้ผู้เล่นที่ตาย ใช้ได้แค่มีด แต่มีพลังชีวิตความเร็วในการวิ่งมากกว่าผู้เล่นคนอื่น ไปจนถึงสามารถแพร่เชื้อได้เมื่อฆ่าผู้เล่นอื่นเพื่อทำเป็นโหมดซอมบี้ก็ได้</p>\n<p>แน่นอนว่าการสร้างโหมดเล่นรูปแบบนี้ แตกต่างไปจากทิศทางที่จริงจังของ Battlefield สองสามภาคที่ผ่านมาที่เน้นความสมจริง นอกจากนี้ความสมดุลของทั้งสองทีมที่ปะทะกัน ก็มีความสำคัญมากขึ้นเรื่อยๆ ในโลกที่อีสปอร์ตกลายมาเป็นกีฬาที่ทำรายได้อย่างจริงจังให้กับเกมเมอร์</p>\n<p><img src=\"https://www.blognone.com/sites/default/files/externals/cff2d3302e3dae6b18e7d7debf9bb213.png\" /></p>\n<p>Portal จึงดูจะเป็นโหมดใหม่ ที่ทิ้งความจริงจังของการแข่งขันแนวอีสปอร์ตไป และเป็นจุดพักผ่อนให้กับเกมเมอร์ที่หัวร้อนกับโหมด Conquest มา และสามารถมาเล่นโหมดฮาๆ บ้าๆ บอๆ กับเพื่อนแก้เซ็งได้</p>\n<p>ในแง่ความคิดสร้างสรรค์ สตรีมเมอร์หรือนักทำคอนเทนต์ ก็สามารถคิดโหมดฮาๆ บ้าๆ บอๆ เพื่อสร้างความสนุกให้กับคนดูได้ แม้จะเป็นคนที่เล่นเกมยิงไม่เก่งก็ตาม และหลังจากนั้นก็สามารถแชร์คอนเทนต์บนโซเชียลเช่น Twitch, Youtube หรือ TikTok และอัพโหลดการตั้งค่าของโหมดนั้นให้คนดูเล่นต่อในเกมได้ด้วย</p>\n<p><img src=\"https://www.blognone.com/sites/default/files/externals/4c2a514b27508b2dcd34777360b8243b.png\" /></p>\n<p>หาก Battlefield 2042 ทำโหมด Portal ออกมาได้ดี โหมดนี้น่าจะกลายมาเป็นโหมด sandbox ยอดนิยมที่เป็นอีกตัวเลือกของผู้เล่นหลากหลายกลุ่มได้ ทั้งผู้เล่นฮาร์ดคอร์ที่ต้องการโหมดแปลกใหม่ หรือต้องการพักจากเกมเครียดๆ ไปถึงสตรีมเมอร์ และผู้เล่นหน้าใหม่ ถือได้ว่าเป็นทิศทางของ Battlefield ที่น่าสนใจ หลังอยู่ในโหมดเครียดและจริงจังมาหลายภาค</p>\n<p>ที่มา - <a href=\"https://www.polygon.com/22598351/battlefield-2042-portal-creation-competition-balance-mode-esports-steam-share\">Polygon</a></p>\n</div></div></div><div><div>Topics: </div><div><div><a href=\"/topics/battlefield\">Battlefield</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d5d0d7aee58546f03042b189703318b53ea1a8ff09d203187f9daa3c8e47f82c","category":"Thai"}
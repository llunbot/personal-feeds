{"title":"แม่ ฉัน และอัลไซเมอร์","link":"https://markpeak.net/mom-me-alzheimer/","date":1712456737000,"content":"<p>ผมเป็นเพื่อนของผู้เขียน “ชลจร จันทรนาวี” มาตั้งแต่เรียนมัธยมต้น ช่วง ม.2-3 อยู่ห้องเดียวกัน นั่งใกล้กัน ผู้เขียนเป็นคนเรียนเก่ง (โดยเฉพาะภาษาอังกฤษอยู่ในระดับเก่งมากๆ) นิสัยดี เฟรนดลี่ ชอบร้องเพลงดิสนีย์ ฯลฯ แต่หลังจากนั้นตอนมัธยมปลาย ก็ย้ายไปเรียนที่ ร.ร. เตรียม บวกกับโลกยุคนั้นยังไม่มีอินเทอร์เน็ตทำให้ห่างเหินกันไปนานหลายปี จนกระทั่งได้มาเจอกันอีกตอนโตๆ ทำงานกันแล้ว</p>\n<p>ในจักรวาล Facebook ผมเห็นและเฝ้ามองชีวิตของผู้เขียนอยู่ห่างๆ และรับทราบภารกิจของผู้เขียนในการดูแลแม่ที่ป่วยเป็นอัลไซเมอร์มาโดยตลอด ก็พอเข้าใจและสัมผัสได้ถึง “ความหนักหน่วง” ในการดูแลบุคคลในครอบครัวที่ป่วยเรื้อรัง โดยเฉพาะโรคที่เกี่ยวข้องกับความทรงจำ ที่ส่งผลกระทบทั้งปัญหาเรื่องร่างกาย (ผู้ป่วยดูแลตัวเองไม่ได้) และจิตใจ (ผู้ป่วยจำคนในครอบครัวไม่ได้)</p>\n<p>ในหนังสือ “แม่ ฉัน และอัลไซเมอร์” ผู้เขียนได้เล่าประสบการณ์ของตัวเองอย่างละเอียด เล่าว่าชีวิตเป็นอย่างไรบ้างในการดูแลคนป่วยอัลไซเมอร์ ซึ่งไม่น่าจะหาอ่านได้ง่ายนัก</p>\n<p>การที่ผู้เขียนเป็นคนตลก มีความเชี่ยวชาญด้านการเล่าเรื่อง แถมอยู่ในแวดวงบันเทิง เล่นละครโทรทัศน์ ทำให้มีกลวิธีการเล่าเรื่องที่สนุกและน่าติดตาม ใช้ซีนแบบหนัง-ละครที่ให้คนอ่านคอยลุ้นตามไปด้วย อย่างไรก็ตาม ในด้านกลับ ผู้เขียนยังก็เล่าเรื่องลงลึกไปถึงระดับแชร์ความรู้สึกนึกคิดของตัวเอง ว่าพบเจออะไร รู้สึกเช่นไร ซึ่งให้มิติเชิงลึกกว่าโพสต์บน Facebook อย่างมาก</p>\n<p>ประเด็นที่น่าสนใจคงหนีไม่พ้นเรื่อง “ความไม่เข้าใจของคนรอบตัว” โดยเฉพาะญาติ ที่อาจหวังดี แต่ไม่มีความรู้เกี่ยวกับโรคอัลไซเมอร์ และไม่รู้ว่าจะต้องพูดคุยกับครอบครัวของคนป่วยอย่างไรจึงเหมาะสม (ซึ่งเป็นปัญหาเดียวกับที่โรคซึมเศร้าเคยเจอมาก่อน) กับประเด็นเรื่อง “ความเครียดสะสม” ของคนที่ทำหน้าที่ดูแลคนป่วย ซึ่งเป็นภาระอันหนักหน่วง และต้องหากลวิธีช่วยเหลือให้ตัวเองอยู่รอดต่อไปได้ โดยที่ไม่ได้บ้าเองไปซะก่อน (เช่น การหาคนมาช่วยผลัดเปลี่ยน)</p>\n<p>เรื่องราวในหนังสือเล่มนี้คงยังไม่มีข้อสรุป เพราะหนังสือจบแล้วชีวิตยังต้องเดินหน้าต่อไป ผู้เขียนยังต้องดูแลแม่ต่อไปเหมือนเดิม ยังต้องมีชีวิตอันหนักหน่วงต่อไป แต่การได้ออกมาเขียน ได้ออกมาระบายอะไรบางอย่างก็น่าจะช่วยปลดเปลื้องสิ่งที่อยู่ในใจออกไปได้ไม่มากก็น้อย และยังเป็นประโยชน์ต่อสังคมโดยรวม ที่จะเข้าใจครอบครัวของผู้ป่วยอัลไซเมอร์ได้มากขึ้นด้วย</p>\n<p>สั่งซื้อได้จาก<a href=\"https://avocadobooks.co/product/mom-me-alzheimer/\">เว็บสำนักพิมพ์ Avocado Books</a></p>The post <a href=\"https://markpeak.net/mom-me-alzheimer/\">แม่ ฉัน และอัลไซเมอร์</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"e374ac96b7779d59922d3240a96fb0fe43e0134b545c2a6bb532eff5f6c269b7","category":"Thai"}
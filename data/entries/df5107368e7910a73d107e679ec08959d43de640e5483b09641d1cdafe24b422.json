{"title":"Overwatch 2, Diablo 4 เลื่อนวันวางขายไม่มีกำหนด, ประธานร่วม Blizzard ลาออกอีกคน","link":"https://www.blognone.com/node/125637","date":1635906222000,"content":"<div><div><div><p>และแล้วสิ่งที่แฟนๆ Blizzard หลายคนเก็งกันไว้ก็เป็นความจริง โดย Activision Blizzard ประกาศเลื่อนวันวางขาย Overwatch 2 และ Diablo 4 ออกไปจากเดิม ตอนนี้ยังไม่มีกำหนดการแน่ชัด แต่จากแถลงการณ์ของ Blizzard ก็เขียนแค่ว่าไม่ทันปีหน้า 2022 แน่นอน แปลว่าอย่างเร็วที่สุดคือปี 2023</p>\n<p>Activision Blizzard ให้เหตุผลชัดเจนว่า สาเหตุของการเลื่อนคือการเปลี่ยนทีมบริหารของ Blizzard โดยเฉพาะ <a href=\"https://www.blognone.com/node/122282\">ผู้กำกับเกม Overwatch 2</a>, <a href=\"https://www.blognone.com/node/124876\">โปรดิวเซอร์ Overwatch 2</a> และ <a href=\"https://www.blognone.com/node/124199\">ผู้กำกับเกม Diablo 4</a> ที่ทยอยลาออกกันในปีนี้ จึงต้องการเวลาเพิ่มเติมให้ทีมงานชุดใหม่</p>\n<p>ในโอกาสเดียวกัน Blizzard ยังประกาศว่าผู้บริหารหญิง Jen Oneal ที่นั่งเป็นประธานร่วมของ Blizzard ประกาศลาออกด้วยเช่นกัน ทำให้ Mike Ybarra ประธานร่วมอีกคนกลายเป็นผู้บริหารสูงสุดคนเดียวของ Blizzard โดย<a href=\"https://www.blognone.com/node/124043\">ทั้งสองคนเพิ่งรับตำแหน่งเมื่อเดือนสิงหาคม 2021 แทน J. Allen Brack ประธานคนเก่าที่ลาออกไป</a> เท่ากับว่า Oneal นั่งเก้าอี้นี้มาได้เพียงไม่กี่เดือนเท่านั้น</p>\n<p>การเลื่อน Overwatch 2 และ Diablo 4 ทำให้ Blizzard ไม่เหลือเกมใหญ่ๆ รอคิวออกในปีหน้ามากนัก เกมที่ยังอยู่ในคิวคือ <a href=\"https://www.blognone.com/node/124057\">Diablo Immortal ที่ระบุว่าจะออกในครึ่งแรกของปี 2022</a> และตามธรรมเนียมจะมีภาคเสริมภาคใหม่ของ World of Warcraft ที่ออกช่วงครึ่งหลังของปี 2022 (ภาคเสริมของ WoW ออกทุก 2 ปี)</p>\n<p><img src=\"https://www.blognone.com/sites/default/files/externals/da8199c7f164d25f0a38aeb299891698.jpg\" /></p>\n<p><img src=\"https://www.blognone.com/sites/default/files/externals/3694a118f6faff764ec5ab557c4dcb0d.jpg\" /></p>\n<p>ที่มา - <a href=\"https://news.blizzard.com/en-us/blizzard/23738005/a-message-from-jen-oneal\">Blizzard</a>, <a href=\"https://kotaku.com/overwatch-2-and-diablo-4-delayed-into-2023-1847985130\">Kotaku</a></p>\n</div></div></div><div><div>Topics: </div><div><div><a href=\"/topics/blizzard\">Blizzard</a></div><div><a href=\"/topics/games\">Games</a></div><div><a href=\"/topics/overwatch\">Overwatch</a></div><div><a href=\"/topics/diablo\">Diablo</a></div><div><a href=\"/topics/activision-blizzard\">Activision Blizzard</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"df5107368e7910a73d107e679ec08959d43de640e5483b09641d1cdafe24b422","category":"Thai"}
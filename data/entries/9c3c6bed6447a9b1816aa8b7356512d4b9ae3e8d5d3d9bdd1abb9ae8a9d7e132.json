{"title":"ผลทดสอบ Turing Test กับ LLM ล่าสุด GPT-4 ได้ผลดีสุด ELIZA จากปี 1966 ยังได้ผลดีกว่า GPT-3.5","link":"https://www.blognone.com/node/137081","date":1701701433000,"content":"<div><div><div><p>ทีมวิจัยจาก UC San Diego รายงานผลการทดสอบประสิทธิภาพของปัญญาประดิษฐ์ในการหลอกมนุษย์ว่าเป็นมนุษย์ หรือที่รู้จักกันในชื่อ Turing Test โดยผลเบื้องต้นพบว่า GPT-4 มีคะแนนใกล้คนที่สุด</p>\n<p>การทดลองครั้งนี้อาศัยบริการออนไลน์ โดยผู้เล่นจะเข้าไปรอคิวในระบบที่มี AI ที่ทีมงานเตรียม prompt ของ AI ทั้ง GPT-3.5 และ GPT-4 เอาไว้รวม 25 ตัว โดยยังมี <a href=\"https://en.wikipedia.org/wiki/ELIZA\">ELIZA โปรแกรมแชตที่พยายามคุยเหมือนมนุษย์ที่ออกมาตั้งแต่ปี 1966</a> มาเป็นตัวเทียบด้วย ผู้เล่นที่ทำหน้าที่ผู้ตัดสินจะต้องตัดสินว่ากำลังคุยกับปัญญาประดิษฐ์ภายใน 5 นาที โดยคุยแต่ละข้อความไม่เกิน 300 ตัวอักษร ระบบจะสุ่มว่าผู้เล่นแต่ละคนนั้นจะได้คุยกับปัญญาประดิษฐ์หรือมนุษย์</p>\n<p>ผู้ร่วมทดสอบทั้งหมด 652 คน เล่นเกมทั้งหมด 1,810 ครั้ง แต่ทีมงานตัดเกมบางส่วนออก เนื่องจากผู้เล่นบางคนถูกสุ่มเจอแต่ AI โดยไม่เจอมนุษย์เลย หรือบางคนก็รู้จักกับผู้เล่นที่เป็นมนุษย์ฝั่งตรงข้าม เหลือเกมที่นับผล 1,405 เกม แล้ววัดว่า AI หรือมนุษย์สามารถโน้มน้าวให้มนุษย์อีกฝั่งเชื่อว่าเป็นมนุษย์ได้ดีเพียงใด</p>\n<p>ผลพบว่ามนุษย์ที่อยู่ฝั่งถูกตัดสินนั้นโน้มน้าวผู้ตัดสินว่าเป็นมนุษย์จริงๆ ได้ 63% สูงกว่า AI ทุกตัว แต่ GPT-4 สองตัวที่ทีมงานกำหนด prompt ไว้ก็ทำคะแนนได้สูงระดับ 41% ที่น่าสนใจคือ ELIZA ซึ่งเป็นโค้ดง่ายๆ เขียนมาหลายสิบปีนั้นสามารถทำคะแนนได้ 27% สูงกว่า GPT-3.5 สองตัวในการทดลองเสียอีก</p>\n<p>ทีมวิจัยระบุว่า ELIZA ทำคะแนนได้ดีแม้จะเก่ามากแล้วเพราะมันถูกเขียนโปรแกรมให้คุยตามน้ำไปเรื่อยๆ ไม่พยายามแสดงความรู้อะไรออกมา, ไม่พยายามช่วยเหลือหรือพูดคุยเป็นมิตรเกินคนปกติ, และสุดท้ายคือ ELIZA แย่มากจนไม่เหมือนปัญญาประดิษฐ์สมัยใหม่ แต่ไปเหมือนกับคนที่ตอบกวนไปมามากกว่า</p>\n<p>ที่มา - <a href=\"https://arxiv.org/pdf/2310.20216.pdf\">ArXiv</a></p>\n<p><img alt=\"No Description\" src=\"https://www.blognone.com/sites/default/files/externals/8154256b095e4b890ee56f6b4f24248e.jpg\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/llm\">LLM</a></div><div><a href=\"/topics/alan-turing\">Alan Turing</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9c3c6bed6447a9b1816aa8b7356512d4b9ae3e8d5d3d9bdd1abb9ae8a9d7e132","category":"Thai"}
{"title":"แอปเปิลยอมความนักพัฒนา เปิดให้สื่อสารวิธีจ่ายเงินนอก App Store, จ่ายชดเชย 100 ล้านดอลลาร์","link":"https://www.blognone.com/node/124451","date":1630032715000,"content":"<div><div><div><p>ที่ผ่านมาเราเห็นแอปเปิลมีนโยบายแข็งกร้าวกับ App Store ของตัวเอง ที่ทั้งบังคับหักส่วนแบ่ง 30% และห้ามแอปแสดงข้อมูลของวิธีการจ่ายเงินช่องทางอื่น ทำให้มีปัญหากับบริษัทใหญ่หลายๆ ราย เช่น <a href=\"https://www.blognone.com/node/70185\">Spotify</a>, <a href=\"https://www.blognone.com/node/107252\">Netflix</a>, <a href=\"https://www.blognone.com/node/117953\">Epic</a>, <a href=\"https://www.blognone.com/node/116958\">Basecamp</a> และเป็นเหตุให้มีคดีฟ้องร้องหลายคดี รวมถึงการสอบสวนจากหน่วยงานภาครัฐทั่วโลก (เช่น <a href=\"https://www.blognone.com/node/117050\">EU</a>)</p>\n<p>ล่าสุด แอปเปิลประกาศยอมความกับคดีฟ้องแบบกลุ่มในสหรัฐที่นำโดย Donald Cameron ผู้พัฒนาแอพ Pure Sweat Basketball โดยแอปเปิลยินยอมให้นักพัฒนาแอพสามารถสื่อสารไปยังลูกค้า (เช่น ผ่านอีเมล) ถึงวิธีการจ่ายเงินช่องทางอื่นนอกเหนือจาก App Store ได้แล้ว</p>\n<p>เงื่อนไขสำคัญอีกข้อคือ แอปเปิลจะตั้งกองทุนสนับสนุนนักพัฒนารายเล็ก (รายได้น้อยกว่า 1 ล้านดอลลาร์) มูลค่า 100 ล้านดอลลาร์ จ่ายเงินย้อนหลังให้นักพัฒนาทุกรายที่มีบัญชีระหว่างปี 2015-2021 แต่ครอบคลุมเฉพาะนักพัฒนาในสหรัฐ (พูดง่ายๆ คือ จ่ายเงิน 100 ล้านดอลลาร์เพื่อยุติคดีฟ้องแบบกลุ่ม นักพัฒนาที่เข้าข่ายประมาณ 67,000 ราย ก็หารแบ่งกันไป)</p>\n<p>การยอมความรอบนี้มีข้อตกลงอื่นๆ คือ</p>\n<ul>\n<li>นักพัฒนาสามารถตั้งระดับราคา (price point) บน App Store ได้ละเอียดขึ้นเป็น 500 ระดับ</li>\n<li>แอปเปิลจะคงนโยบาย<a href=\"https://www.blognone.com/node/119672\">ลดค่าธรรมเนียมให้นักพัฒนารายเล็ก (รายได้น้อยกว่า 1 ล้านดอลลาร์ต่อปี) เหลือ 15%</a> ไปอีกอย่างน้อย 3 ปี</li>\n<li>แอปเปิลจะออกรายงานประจำปีเกี่ยวกับสถิติการรีวิวแอพ เปิดข้อมูลว่าปฏิเสธแอพไปแค่ไหน ด้วยเหตุผลใดบ้าง</li>\n</ul>\n<p><img src=\"https://www.blognone.com/sites/default/files/externals/f8b297ee8cfb01659391489636e62851.jpg\" /></p>\n<p>ที่มา - <a href=\"https://www.apple.com/newsroom/2021/08/apple-us-developers-agree-to-app-store-updates/\">Apple</a>, <a href=\"https://www.theverge.com/2021/8/26/22643807/apple-developer-class-action-lawsuit-collect-information-ios-apps-anti-steering\">The Verge</a></p>\n</div></div></div><div><div>Topics: </div><div><div><a href=\"/topics/app-store\">App Store</a></div><div><a href=\"/topics/apple\">Apple</a></div><div><a href=\"/topics/lawsuit\">Lawsuit</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9ab0e588a692036d495ddf6e3d0c9eabac0d118e72732f48edb35b477abbe321","category":"Thai"}
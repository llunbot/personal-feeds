{"title":"จีนจ้องคุณอยู่? จริงหรือมั่วที่รัฐบาลจีนคุม TikTok ได้","link":"https://www.blognone.com/node/141846","date":1725526671000,"content":"<div><div><div><p>การแบ่งขั้วแยกข้างในสหรัฐฯ นับวันก็ยิ่งร้าวลึก ไม่ใช่แค่มีเรื่องให้เห็นต่างกันมากขึ้นระหว่างเดโมแครตและรีพับบลิกัน แต่ดีกรีความเห็นต่างในแต่ละเรื่องก็ทวีความเข้มข้น แต่มีอยู่เรื่องหนึ่งที่ 2 ขั้วเห็นพ้องต้องกัน นั่นคือประเด็นเรื่องจีน</p>\n<p>ถ้าใครได้ตามข่าวต่างประเทศอยู่บ่อย ๆ น่าจะผ่านตากันมาบ้างกับประเด็นที่สหรัฐฯ พยายาม<a href=\"https://www.blognone.com/node/139322\">บีบให้ TikTok แยกกิจการจาก ByteDance</a> (บริษัทแม่ในจีน)  สมาชิกสภาผู้แทนราษฎรและ<a href=\"https://www.blognone.com/node/139385\">วุฒิสภา</a>เกิน 80% เห็นด้วยในเรื่องนี้ แม้สองพรรคใหญ่จะแบ่งเก้าอี้กันครึ่งต่อครึ่งในสภาทั้งสอง ย้ำชัดถึงความกลมเกลียวกับในเรื่องจีน</p>\n<p>ต้นสายปลายเหตุของเรื่องนี้คือการที่ทางการสหรัฐฯ กังวลว่า TikTok อาจเปิดช่องให้ทางการจีนสามารถเข้าถึงข้อมูลบนแพลตฟอร์มภายใต้ข้อบังคับของกฎหมายจีน ตลอดจนอิทธิพลของพรรคคอมมิวนิสต์จีนที่มีเหนือบรรดาผู้ประกอบการโดยเฉพาะบริษัทเทคโนโลยีของจีน ส่วน FBI เตือนถึงความเป็นไปได้ในการแผ่อิทธิผลด้านข้อมูลข่าวสารผ่าน TikTok</p>\n<p><img alt=\"alt=&quot;TikTok&quot;\" src=\"https://www.blognone.com/sites/default/files/externals/c434fe142f2f1d6ca3c0e4ebd2e2181d.png\" /></p>\n<p>คำถามสำคัญคือ ความกังวลของสหรัฐฯ มีมูลแค่ไหน? เพื่อจะทำความเข้าใจ เราต้องลองลอกเปลือกหัวหอมออกมาดูกันทีละชั้น</p>\n<h2>เสียงเล่าอ้างจากอดีตพนักงาน TikTok</h2>\n<p>หลายคนน่าจะรู้กันอยู่แล้วว่า ByteDance คือร่มใหญ่ของแอปหลาย ๆ ตัว เช่น TikTok (แอปวิดีโอสั้นที่ดำเนินงานทั่วโลก) Douyin (แอปคล้าย TikTok ในเวอร์ชันจีน) Jinri Toutiao (แอปอ่านข่าวของจีน) และอื่น ๆ</p>\n<p>ซึ่ง TikTok เน้นย้ำเสมอว่า การดำเนินงานนอกจีนและในจีนนั้นแยกขาดออกจากกัน</p>\n<p>อย่างไรก็ตาม มีรายงานจาก Wall Street Journal ออกมาว่าบางครั้งพนักงาน TikTok ในสหรัฐฯ ก็แชร์ข้อมูลส่วนบุคคล เช่น อีเมล วันเกิด หรือ IP Address กับเพื่อนร่วมงานที่ ByteDance ผ่านแอปส่งข้อความที่ใช้งานกันในบริษัท เรื่องนี้อาจเป็นสัดส่วนข้อมูลเล็ก ๆ แต่นักวิจัยจาก Johns Hopkins มองว่าเป็นหลักฐานสำคัญว่า TikTok ไม่ได้จริงจังมากพอที่จะแยกการดำเนินงานในจีนและสหรัฐฯ</p>\n<p>นอกจากนี้ เมื่อต้นปีมานี้ อดีตลูกจ้างของ TikTok ออกมาเปิดเผยกับ Fortune ว่าตนได้ทำงานเกี่ยวกับ<a href=\"https://fortune.com/2024/04/15/tiktok-china-data-sharing-bytedance-project-texas\">การส่งข้อมูลจากสหรัฐฯ ไปยังจีน</a> และยังมีสายบังคับบัญชาลับ ๆ ที่พนักงานสหรัฐฯ ขึ้นต่อผู้บริหาร ByteDance ในจีนโดยตรง</p>\n<p>ตรงนี้เป็นข้อสังเกตเล็ก ๆ ว่า <strong>เอาเข้าจริง TikTok และ ByteDance ในจีนก็มีจุดเชื่อมต่อกัน</strong> ซึ่งถ้าเจาะดูในรายละเอียดก็จะเห็นภาพใหญ่ที่ชัดเจนขึ้น</p>\n<p>ByteDance เผยว่าหุ้นราว 60% อยู่ในมือของนักลงทุนสถาบันทั่วโลก เช่น BlackRock อีกราว 20% เป็นของผู้ก่อตั้ง และอีก 20% เป็นของพนักงานทั่วโลก (รวมถึงพนักงาน 7,000 คน ในสหรัฐฯ) <strong>พยายามนำเสนอภาพว่าตนเป็นบริษัทจีนที่มีความเป็นสากลสูง</strong></p>\n<p><img alt=\"alt=&quot;TikTok&quot;\" src=\"https://www.blognone.com/sites/default/files/externals/c7db183b06178fffa19a9ca03c6e60be.png\" /></p>\n<p>แต่ CNN ตั้งจุดสังเกตที่อาจเผยให้เห็นสายสัมพันธ์ของทางการจีนและบริษัทเอาไว้บางส่วน ดังนี้</p>\n<ul>\n<li><strong>กฎหมายจีนกำหนดให้บริษัทต้องให้ความร่วมมือด้านข้อมูลข่าวสาร</strong> ในปี 2021 จีนริเริ่มกฎหมายความมั่นคงด้านข้อมูลฉบับใหม่ ครอบคลุมกิจกรรมนอกประเทศที่อาจเป็นภัยต่อความมั่นคงของชาติหรือผลประโยชน์สาธารณะ</li>\n<li><strong>หน่วยงานกำกับดูแลจีนมี Golden Share ใน ByteDance</strong> เหมือนกับบริษัทเทครายอื่นในจีน โดยแม้จะเป็นสัดส่วนหุ้นแค่ 1% แต่เป็นหุ้นที่มีสิทธิโหวตสูง มีอำนาจกำหนดทิศทางบริษัท</li>\n<li><strong>มีคณะกรรมการพรรคคอมมิวนิสต์ในบริษัท</strong> เหมือนกับบริษัทจีนอื่น ๆ</li>\n</ul>\n<p>ถึงจุดนี้ก็พอมีช่องให้ตีความว่าทางการจีนสามารถเข้ามามีบทบาทบางอย่างหากต้องการเพราะมีกลไกไม่น้อยสอดรับอยู่</p>\n<h2>เปิดดาต้า คอนเทนต์แอนตี้จีนมีน้อยบน TikTok</h2>\n<p>คำถามต่อมาคือ หน่วยงานรัฐบาลจีนมีอำนาจ มีสิทธิใน ByteDance แล้ว <strong>ส่งผลในทางปฏิบัติของการดำเนินงานแค่ไหน?</strong> ในเรื่องนี้มีสถาบันวิจัยชั้นนำด้านการแพร่กระจายข้อมูลข่าวสารอย่าง Network Contagion Research Institute (NCRI) เข้าไปศึกษาและได้ผลสรุปที่น่าสนใจออกมา</p>\n<p>NCRI ศึกษาโดยเปรียบเทียบว่าใน TikTok และ Instagram มีจำนวนเนื้อหาแต่ละประเภทต่างกันแค่ไหน (โดยจำแนกประเภทผ่านแฮชแท็ก) โดยใช้ฟีเจอร์ Ads Manager ของ TikTok และ Explore ของ Instagram</p>\n<p>ในช่วงเวลาที่ศึกษา Instagram มีผู้ใช้ประมาณ 2 พันล้านราย ส่วน TikTok มีผู้ใช้ 1.5 พันล้านราย (IG มากเป็น 1.3 เท่าของ TikTok) ดังนั้น จำนวนคอนเทนต์ประเด็นต่าง ๆ จึงน่าจะถูกเผยแพร่ใน IG เป็น 1.5 - 2 เท่า TikTok</p>\n<p>สิ่งที่พบคือ ในประเด็นทั่ว ๆ ไป เช่น วัฒนธรรมป็อป (เช่น #TaylorSwift) และการเมืองสหรัฐฯ (เช่น #Republican) จำนวนคอนเทนต์ใน IG มีจำนวนเป็น 2.2 เท่า และ 2.6 เท่าของ TikTok ซึ่งยังถือว่าปกติ</p>\n<p><strong>แต่ถ้าเป็นประเด็นที่อ่อนไหวสำหรับทางการจีน ตัวเลขจะเป็นอีกแบบทันที เช่น</strong></p>\n<ul>\n<li>อุยกูร์ 11.1 เท่า (IG มากกว่า TikTok เยอะมาก)</li>\n<li>ทิเบต 37.7 เท่า</li>\n<li>การประท้วงในฮ่องกง 181.1 เท่า</li>\n<li>เทียนอันเหมิน 81.5 เท่า</li>\n<li>ทะเลจีนใต้ 20.6 เท่า</li>\n<li>ไต้หวัน 15.3 เท่า</li>\n</ul>\n<p><img alt=\"alt=&quot;TikTok&quot;\" src=\"https://www.blognone.com/sites/default/files/externals/5b423671b309f6a8fdffa68d5584597b.png\" /><img alt=\"alt=&quot;TikTok&quot;\" src=\"https://www.blognone.com/sites/default/files/externals/e5861d65d9a2aeaf7b72c82b44f28329.png\" /></p>\n<p>ส่วนประเด็นระหว่างประเทศก็มีแนวโน้มคล้าย ๆ กัน</p>\n<ul>\n<li>ยูเครน 8.5 เท่า (จีนต้องคงท่าทีเป็นกลาง เพราะเป็นมิตรกับรัสเซีย)</li>\n<li>อิสราเอล 6.2 เท่า (จีนต้องคงท่าทีต่อต้านอิสราเอลเพื่อสร้างสมดุลกับประเทศอาหรับและคานกับสหรัฐฯ)</li>\n</ul>\n<p>แต่ในประเด็นที่เป็นเผยแพร่แล้วเป็นประโยชน์กับจีน เช่น เอกราชแคชเมียร์ (เป็นประโยชน์ต่อจีนเพราะหากเกิดขึ้นแล้วจะบ่อนเซาะอิทธิพลของอินเดียในเอเชียกลางซึ่งเป็นพื้นที่อ่อนไหวของจีน) <strong>TikTok กลับมีจำนวนคอนเทนต์มากเป็น 619 เท่าของ Instagram</strong> โดยมีจำนวนโพสต์มากถึง 230 ล้านโพสต์ (เทียบกับโพสต์ในประเด็นคล้าย ๆ กันคืออุยกูร์คือมีแค่ 50,000 โพสต์)</p>\n<p><img alt=\"alt=&quot;TikTok&quot;\" src=\"https://www.blognone.com/sites/default/files/externals/8c637a78bdd86eea85c96dfcd8dadb70.png\" /></p>\n<ul>\n<li>หากจะบอกว่า คนเล่น TikTok ไม่สนใจการเมืองโลกก็คงไม่ใช่ เพราะจำนวนโพสต์เกี่ยวกับแคชเมียร์ ยังมากกว่าโพสต์ที่ติดแฮชแท็ก #CristianoRonaldo (7 ล้านโพสต์) และ #HarryStyles (10 ล้านโพสต์) ซึ่งก็น่าตั้งคำถามว่าทำไมโพสต์ในประเด็นโลกอื่น ๆ เช่น ทิเบตหรือยูเครนกลับถูกละเลยใน TikTok</li>\n<li>หรือในอีกมุม ตัวเลข 230 ล้านโพสต์เรื่องแคชเมียร์ซึ่งค่อนข้างเฉพาะทาง (แต่กลับมีโพสต์มากกว่าประเด็นแมส ๆ) ก็ชวนให้ตั้งข้อสังเกตว่า TikTok มีส่วนเข้ามาช่วยผลักดัน (หรือเซ็นเซอร์) คอนเทนต์ในบางประเด็นตามผลประโยชน์ของจีน</li>\n</ul>\n<h2>TikTok ออกมาแก้ต่าง</h2>\n<p>หลังจาก NCRI เผยผลการศึกษานี้ในช่วงปลายปี 2023 ไม่นาน</p>\n<ul>\n<li>TikTok ได้นำฟีเจอร์ค้นหาข้อมูลแฮชแท็กใน Creative Center ออกทันที</li>\n<li>และยังลบแฮชแท็กหลายตัวที่ NCRI เข้าไปเก็บข้อมูล เช่น อุยกูร์ เทียนอันเหมิน และปาเลสไตน์</li>\n</ul>\n<p><img alt=\"alt=&quot;TikTok&quot;\" src=\"https://www.blognone.com/sites/default/files/externals/c41b645b59f64b2e8bc0bd595a01892f.png\" /></p>\n<p>TikTok ยังรีบออกมาแก้ต่างโดยระบุว่าการศึกษาจำนวนคอนเทนต์ไม่ได้บ่งบอกว่า TikTok ดันหรือเซ็นเซอร์บางประเด็น เช่น ในกรณีของคอนเทนต์เข้าข้างปาเลสไตน์ที่มีมากกว่าอิสราเอลก็เพราะคนอเมริกันยุคใหม่เห็นอกเห็นใจปาเลสไตน์มากขึ้น</p>\n<p>ประเด็นคือ ถ้าเรื่องนี้เป็นแนวโน้มในภาพรวม จำนวนคอนเทนต์สนับสนุนอิสราเอลก็ควรมีจำนวนไม่หนีกันมากในทั้ง 2 แพลตฟอร์ม แต่ตัวเลขปัจจุบันคือคอนเทนต์บน IG มีมากเป็น 6 เท่าของ TikTok (1,000,000 โพสต์ กับ 170,000 โพสต์)</p>\n<p><img alt=\"alt=&quot;TikTok&quot;\" src=\"https://www.blognone.com/sites/default/files/externals/4b6c350085c51ab330188633726d5200.png\" /></p>\n<p>นอกจากนี้ ยังมีนักวิจัยด้านสื่ออย่าง Paul Matzko ออกมาบอกอีกด้วยว่า Instagram เกิดก่อน TikTok ทำให้บางประเด็น เช่น ทิเบต ที่เคยเป็นที่สนใจในอดีตไม่เป็นที่นิยมอีกแล้วในปัจจุบัน</p>\n<p>แต่ข้อวิจารณ์นี้อาจเจือจางลงไปเพราประเด็นที่เกิดขึ้นในเงื่อนเวลาคล้ายกันกับทิเบต (คือเป็นกรณีที่เกี่ยวพันกับจีนมานาน) อย่างกรณีแคชเมียร์กลับได้รับความนิยมใน TikTok อย่างล้นหลาม ส่วนประเด็นที่ถือว่าเก่าแก่เมื่อเทียบกับแพลตฟอร์มทั้งสองอย่างเทียนอันเหมินกลับมีจำนวนโพสต์น้อยแค่ใน TikTok เท่านั้น</p>\n<h2>บริษัทเทคโลก = สมรภูมิโลก?</h2>\n<p>ท่ามกลางความขัดแย้งทางภูมิรัฐศาสตร์ระหว่างสหรัฐอเมริกาและจีนในหลากหลายสมรภูมิ TikTok กลายเป็นอีกหนึ่งหัวหาดของความกังวลด้านความมั่นคงทางข้อมูลและการแผ่อิทธิพลทางการเมือง แม้ว่า TikTok จะพยายามยืนยันถึงความเป็นอิสระจากการแทรกแซงของรัฐบาลจีน แต่หลักฐานบางส่วนก็มีน้ำหนักให้ฝากสหรัฐฯ เป็นกังวลและเริ่มท่าทีเชิงรุก</p>\n<p>ในขณะที่การถกเถียงเรื่องนี้ยังคงดำเนินต่อไป สิ่งที่ชัดเจนเสมอมาคือบริษัทยักษ์ใหญ่บนเวทีโลกต่างสื่อถึงให้เห็นนัยยะทางการเมืองโลกได้มากแค่ไหน</p>\n<p>ในอดีต Sharp, Panasonic, Toyota เป็นตัวแทนความรักและชังระหว่างสหรัฐฯ และญี่ปุ่น</p>\n<p>ต่อมา Samsung ก็เน้นให้เห็นความสำคัญของเกาหลีใต้ที่ห้ามละสายตา TSMC ในตอนนี้ก็เป็นดั่งสมรภูมิชี้ขาดของสหรัฐฯ และจีน</p>\n<p><strong>ส่วน TikTok คืออีกยุคของความขัดแย้งที่วัดด้วยข้อมูลข่าวสาร ซึ่งไม่ว่าใครก็ไม่อยากแพ้</strong></p>\n<p>อ้างอิง: <a href=\"https://networkcontagion.us/wp-content/uploads/A-Tik-Tok-ing-Timebomb_12.21.23.pdf\">NCRI</a> ,<a href=\"https://newsroom.tiktok.com/en-us/the-truth-about-tiktok-hashtags-and-content-during-the-israel-hamas-war\">TikTok</a>, <a href=\"https://www.nytimes.com/2023/05/24/technology/inside-how-tiktok-shares-user-data-lark.html\">NYTimes</a>, <a href=\"https://fortune.com/2024/04/15/tiktok-china-data-sharing-bytedance-project-texas/\">Fortune</a>, <a href=\"https://www.washingtonpost.com/world/2024/03/13/who-is-tiktok-owner-bytedance/#UE2PTEUAMJDNBC6IEPFKLVGQYY-3\">Washington Post</a>, <a href=\"https://www.bloomberg.com/news/articles/2024-08-09/tiktok-shows-less-anti-china-content-than-rivals-study-finds\">Bloomberg</a></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/china\">China</a></div><div><a href=\"/topics/usa\">USA</a></div><div><a href=\"/topics/law\">Law</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"da218c0babc5f858f2c54d0b0fc591212de9c5b996f75f7019a7fdac2314527a","category":"Thai"}
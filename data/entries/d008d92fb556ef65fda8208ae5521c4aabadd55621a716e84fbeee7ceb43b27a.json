{"title":"Gemini 2.0 ใช้ทำ Object Detection ได้ในตัว ได้พิกัดในภาพโดยตรง","link":"https://www.blognone.com/node/143593","date":1733941903000,"content":"<div><div><div><p>วันนี้หลังจาก<a href=\"https://www.blognone.com/node/143586\">กูเกิลเปิดตัว Gemini 2.0 Flash</a> เอกสารสำหรับนักพัฒนาก็แสดงฟีเจอร์เพิ่มเติมที่ไม่ได้อยู่ในประกาศเปิดตัวโดยตรง ได้แก่</p>\n<ul>\n<li>รองรับการทำ Google Search เต็มรูปแบบ: เมื่อเปิดให้เข้าถึง Google Search แล้ว Gemini 2.0 จะตัดสินใจเองว่าต้องการค้นหาหรือไม่ รวมถึงสามารถต้นหาเพิ่มเติมได้ด้วย (multi-turn search)</li>\n<li>Multimodal Live API: เป็น API ใหม่แบบเดียวกับ <a href=\"https://www.blognone.com/node/142312\">Realtime API ของ OpenAI</a> อาศัย WebSocket ในการรับข้อมูลจาก Gemini 2.0 ทำให้สามารถคุยต่อเนื่อง ใส่ภาพ, วิดีโอ, ข้อความได้ พูดแทรกได้ นอกจากนี้ยังสามารถค้น Google, เรียกฟังก์ชั่น, หรือรันโค้ด ไปด้วยระหว่างคุยกัน กูเกิลเตือนว่าหากใส่ข้อความพร้อมกับเสียง ความสามารถในการเรียกใช้เครื่องมือจะแย่ลง</li>\n<li>เรียกฟังก์ชั่นเป็นชุด (compositional fuction calling): แทนที่จะเรียกใช้เครื่องมือทีละตัว Gemini 2.0 สามารถเขียนโค้ดเพื่อเรียกเครื่องมือที่ต้องการ แล้วรอผลจากแต่ละฟังก์ชั่น กูเกิลสาธิตความสามารถนี้ด้วยการสั่งเปิดไฟสิบวินาทีแล้วปิดไฟ Gemini สามารถเขียนโค้ดให้รอสิบวินาทีก่อนเรียกฟังก์ชั่นปิดไฟ</li>\n<li>เรียกได้หลายฟังก์ชั่นพร้อมกัน (multi-tool): แทนที่จะต้องการค่าจากแต่ละฟังก์ชั่นทีละตัว Gemini 2.0 สามารถเรียกใช้ฟังก์ชั่นเป็นชุดได้ในการเรียกครั้งเดียว ทั้งฟังก์ชั่นจากผู้ใช้, การเขียนโค้ด, และการค้นกูเกิล</li>\n<li>ค้นตำแหน่งในภาพ (bounding box detection): แทนที่จะถามว่าในภาพมีวัตถุอะไรบ้าง Gemini 2.0 สามารถคืนค่าพิกัดของวัตถุในภาพได้อย่างแม่นยำ แต่บังคับว่าต้องเป็นพิกัดแบบ <code>[y_min, x_min, y_max, x_max]</code> เท่านั้น และภาพรองรับไม่เกิน 1000x1000 พิกเซล แนวทางนี้ไม่น่าแปลกใจนักเพราะกูเกิลเปิดตัว Project Mariner สำหรับการควบคุมเบราว์เซอร์มาพร้อมกัน <a href=\"https://www.blognone.com/node/142707\">แต่ก่อนหน้านี้ Anthropic ก็เปิดตัวฟีเจอร์ Computer Use แบบเดียวกัน</a> แต่ Claude กลับไม่มีฟีเจอร์คืนพิกัดโดยตรง</li>\n</ul>\n<p>ฟีเจอร์การสร้างเสียงและภาพยังจำกัดวงปิดเท่านั้น ส่วนฟีเจอร์อื่นๆ สามารถใช้ได้เลยตั้งแต่วันนี้</p>\n<p>ที่มา - <a href=\"https://ai.google.dev/gemini-api/docs/models/gemini-v2\">Gemini API Docs</a></p>\n<p><img alt=\"No Description\" src=\"https://www.blognone.com/sites/default/files/externals/cc486c7f745d32a1b19342433dde8f7e.jpeg\" /></p>\n<p>พรอมพ์ \"Detect the 2d bounding boxes of texts (with “label” as text content)\"</p>\n</div></div></div><div><div>Topics: </div><div><div><a href=\"/topics/gemini\">Gemini</a></div><div><a href=\"/topics/development\">Development</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d008d92fb556ef65fda8208ae5521c4aabadd55621a716e84fbeee7ceb43b27a","category":"Thai"}
{"title":"Jamie Dimon","link":"https://markpeak.net/jamie-dimon/","date":1626837691000,"content":"<p>ภาพจาก <a href=\"https://reports.jpmorganchase.com/corporate-responsibility/2018/cr-2018-jamie-dimon.htm\">JPMorgan Chase</a></p>\n<p>ถ้าพูดถึงซีอีโอของบริษัทด้านการเงินยักษ์ใหญ่ของโลก คนที่คาแรกเตอร์และชื่อเสียงนำหน้าคนอื่นๆ มาไกลคือ Jamie Dimon ซีอีโอของ JPMorgan Chase ซึ่งถือเป็นธนาคารอันดับ 1 ของโลกตะวันตก (อันดับ 1 ของโลกถ้าไม่นับธนาคารจีน)</p>\n<p>ในช่วง 2-3 ปีที่ผ่านมา Dimon โด่งดังนอกวงการธนาคารพอสมควร เพราะ<a href=\"https://www.blognone.com/node/98927\">เขาเป็นคนที่ออกมาวิจารณ์ cryptocurrency อยู่เรื่อยๆ</a> (เรียกว่าเป็นหัวหอกของผู้ไม่มีศรัทธา) เลยโดนผู้มีศรัทธารุมถล่มอยู่บ่อยครั้งเช่นกัน</p>\n<p>แต่ถ้าถามว่าชีวิตของ Dimon เป็นอย่างไร นอกจากการเป็นซีอีโอแบงค์ใหญ่ และเป็น “พวกนอกศาสนา” แล้ว ผมก็ไม่รู้จักชีวิตของเขามากเท่าไรนัก ด้วยเหตุผลว่าอยู่กันคนละอุตสาหกรรม (ถ้าเป็นซีอีโอสายไอทีนี่แทบไล่ประวัติชีวิตได้หมด)</p>\n<p>พอมีโอกาสได้มาอ่าน<a href=\"https://www.cnbc.com/2020/07/21/jpmorgan-ceo-jamie-dimon-on-being-fired.html\">ประวัติของ Dimon เรื่องการโดนไล่ออกใน CNBC</a> ก็พบว่า ว้าวซ่ามาก ไม่แพ้สตีฟ จ็อบส์เลยทีเดียว เพราะแกเคยโดนไล่ออกจาก Citigroup ด้วยฝีมือของอาจารย์ตัวเอง ก่อนคัมแบ็คกลับมาได้อีกครั้งจนได้เป็นซีอีโอของบริษัทการเงินที่ใหญ่กว่า Citi ด้วยซ้ำ</p>\n<div>\n\t\t\t<div>\n\t\t\t\t<a href=\"https://hbr.org/2007/01/firing-back-how-great-leaders-rebound-after-career-disasters\">\n\t\t\t\t\t<img src=\"https://hbr.org/resources/images/article_assets/2007/01/Jan07_01_89770986.jpg\" />\t\t\t\t</a>\n\t\t</div>\n\t\n\t<div>\n\t\t<a href=\"https://hbr.org/2007/01/firing-back-how-great-leaders-rebound-after-career-disasters\">\n\t\t\tFiring Back: How Great Leaders Rebound After Career Disasters\t\t</a>\n\t</div>\n\t<div>\n\t\t<a href=\"https://hbr.org/2007/01/firing-back-how-great-leaders-rebound-after-career-disasters\">\n\t\t\t<p>The leader’s fall from “Who’s Who” to “Who’s that?” is full of stigma and shame. But the story doesn’t have to end there.</p>\n\t\t</a>\n\t</div>\n\t<div>\n\t\t<img src=\"https://hbr.org/resources/images/favicon.ico\" />\t\tHarvard Business Review\t</div>\n</div>\n<p>สรุปชีวิตของ Dimon แบบสั้นๆ คือ เกิดมาในครอบครัวฐานะค่อนข้างดีในนิวยอร์ก (ครอบครัวเป็นเชื้อกรีก) พ่อและปู่ทำงานในธนาคาร-โบรกเกอร์ชื่อ Shearson สมัยเรียนมหาลัย เขาเลยทำรายงานเรื่อง Shearson แม่เลยส่งไปให้ <a href=\"https://en.wikipedia.org/wiki/Sanford_I._Weill\">Sanford I. Weill</a> หรือ Sandy Weill ผู้บริหารของ Shearson อ่าน เขาเลยได้ฝึกงานกับ Weill ที่ Shearson</p>\n<p>Weill นี่ล่ะที่กลายเป็นอาจารย์ของเขา สายสัมพันธ์เหมือนกับ Master-Padawan เลยด้วยซ้ำ และ Weill เองอีกเหมือนกันที่กลายเป็น “อาจารย์ล้างศิษย์” ในเวลาต่อมา</p>\n<p>หลังจาก Dimon เรียนจบ ป.โท ปี 1982 เขาก็มาทำงานกับ Weill ที่ตอนนั้นย้ายมาอยู่ American Express (เพราะ American Express ซื้อ Shearson) จนกระทั่ง Weill ลาออกในปี 1985 ตัวของ Dimon ก็ลาออกตาม</p>\n<p>ปี 1986 สองอาจารย์-ศิษย์ ไปเทคโอเวอร์ธนาคาร Commercial Credit มาปั้นจนโด่งดัง แล้วไล่ซื้อกิจการมาเรื่อยๆ การซื้อครั้งสำคัญคือซื้อบริษัทประกัน Travelers ในปี 92 และซื้อ Shearson (กลับมาจาก Amex) ในปี 93</p>\n<p>อาณาจักร Travelers Group ของ Weill ยิ่งใหญ่มากขึ้นเรื่อยๆ จนเส้นทางชีวิตมาควบกิจการกับ Citibank กลายเป็น Citigroup ในปี 98 ถือเป็นดีลบันลือโลกในยุคนั้น</p>\n<p>ตอนนั้น Dimon อายุ 42 ถือว่าขึ้นมาอยู่เกือบจุดสูงสุดของอาชีพนักการเงินแล้ว ทุกคนรู้ว่าเขาคือผู้สืบทอดของ Weill และจะกลายเป็นราชาแห่งโลกการเงินคนต่อไป</p>\n<p>แต่ไม่นานหลังตั้งอาณาจักร Citigroup เสร็จเรียบร้อย ในปี 1998 เหมือนกัน Weill ก็ขอให้ Dimon ลาออก หลังทำงานร่วมกันมานาน 15-16 ปี</p>\n<p>แน่นอนว่า Dimon ย่อมช็อคกับคำขอนี้ เขาเล่าว่ามีสัญญาณบอกหลายอย่าง แต่เขามองไม่เห็น จนกระทั่ง Weill มาบอกให้ลาออก</p>\n<p></p>\n<p>หลังจากนั้น Dimon ก็ออกมาอยู่ว่างๆ อยู่พักใหญ่ๆ เลียแผลตัวเอง อ่านหนังสือประวัติชีวิตผู้นำโลกว่าผ่านช่วงเวลาตกต่ำกันอย่างไร ไปฝึกชกมวยเพื่อคลายเครียดจากความว่างเกินไปในแต่ละวัน เขาไปสัมภาษณ์งานหลายที่ รวมถึงมีโอกาสไปทำงานกับ Amazon ที่ตอนนั้นเพิ่งเริ่มกิจการได้ไม่นานด้วย แต่สุดท้ายไม่เอาเพราะตัดสินใจว่าอยากอยู่ในโลกการเงินต่อไปมากกว่า</p>\n<p>ในปี 2000 Dimon ไปเป็นซีอีโอของธนาคารขนาดกลางชื่อ Bank One ที่ผลประกอบการขาดทุน เขาใช้เวลา 3 ปีพลิกฟื้นมาทำกำไรมหาศาล จนปี 2004 JPMorgan Chase มาซื้อกิจการ ดึง Dimon ไปนั่งเป็นซีโอโอ และหลังจากนั้นไม่นาน Dimon ก็ก้าวขึ้นมาเป็นซีอีโอของ JPMorgan ในปี 2005 กลายเป็นผู้นำของอาณาจักรการเงินที่ใหญ่กว่า Citigroup ของ Weill ซะอีก</p>\n<p>ฝั่งของ Weill ลาออกจากตำแหน่งซีอีโอของ Citigroup ในปี 2003 และประธานบอร์ดในปี 2006 แล้วเกษียณอายุ</p>\n<p>Dimon เล่าว่าหลังจากโดน Weill ไล่ออกประมาณหนึ่งปี เขาหายโกรธแล้ว จึงนัดไปกินข้าวปรับความเข้าใจกัน หลังจากนั้นครึ่งปี เขาจึงไปนั่งเป็นซีอีโอของ Bank One ถือเป็นการกำเนิดใหม่ของตัวเขาอีกครั้ง</p>The post <a href=\"https://markpeak.net/jamie-dimon/\">Jamie Dimon</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"de53d4e188690153d09e9dfc12839a2e9d800d5a3d8dacf80ff2dfbb0fc96e6b","category":"Thai"}
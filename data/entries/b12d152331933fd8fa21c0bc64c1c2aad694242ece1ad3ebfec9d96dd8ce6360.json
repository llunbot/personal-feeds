{"title":"รีวิว PlayStation 5 Pro: ดีขึ้นจาก PS5 แต่อาจไม่คุ้มค่า ถ้าจะอัพเกรด","link":"https://www.blognone.com/node/142964","date":1730884722000,"content":"<div><div><div><p>Sony เรียกเสียงฮือฮาจากการเปิดตัว PlayStation 5 Pro ไม่ใช่ด้วยสเปคที่เพิ่มขึ้น แต่เป็นเรื่องของราคา ที่กระโดดขึ้นมาจากรุ่น Slim อยู่เป็นเท่าตัว นำไปสู่คำถามของใครหลายๆ คนว่า มันคุ้มค่าที่จะลงทุนมั้ย ทั้งในแง่ของการซื้อเป็นเครื่องแรก หรืออัพเกรดจาก PS5 ที่มีอยู่แล้วปัจจุบัน</p>\n<p>ดังนั้นรีวิวของ Blognone จะเน้นไปที่การตอบคำถามข้างต้นเป็นหลัก</p>\n<p><img alt=\"No Description\" src=\"https://www.blognone.com/sites/default/files/externals/b5b9e7c83a2d236994e15ba083394550.png\" /></p>\n<p>เริ่มกันที่ภายนอกแบบเร็วๆ PS5 Pro ลักษณะภายนอกจะคล้ายกับ PS5 Slim ที่ออกมาก่อนหน้าแต่เพิ่มแถบสีดำที่หนากว่าเข้ามา โดยถ้าวัดจากความสูงนั้นตัวเครื่องจะสูงกว่ารุ่น Slim และใกล้เคียงกับ PS5 รุ่นดั้งเดิม แต่น้ำหนักกับความหนา PS5 Pro เบาและบางกว่าแบบรู้สึกได้ ด้านพอร์ตการเชื่อมต่อนั้นเหมือนกับรุ่น Slim เลยมี USB-C จำนวน 2 ช่อง ส่วนด้านหลังมี USB-A จำนวน 2 ช่อง, ช่องเสียบสาย Lan, HDMI 2.1 และช่องเสียบสายไฟ</p>\n<p>ส่วนประสิทธิภาพของเกม ทีมงานได้ลองเล่นหลายๆ เกม (เท่าที่มีในไลบรารี่) เพื่อพยายามหาความต่างกับ PS5 รุ่นปกติโดยจะแบ่งเป็นเกม PS4, PS5 และ PS5 Pro Enhanced  ตามลำดับ</p>\n<h3>เล่นเกมเกม PS4 ที่มีโหมด Enhance Image Quality</h3>\n<p><img alt=\"No Description\" src=\"https://www.blognone.com/sites/default/files/externals/b1c2724b987e98aba32ab3e772ba9bca.jpeg\" /></p>\n<p>โหมดนี้คือการอัพสเกลความละเอียดของเกมที่ไม่มี Patch อัปเดต ให้เล่นได้ดีขึ้นบน PS5 ดั้งเดิม เพราะฉะนั้นเกมไหน ถ้าเฟรมเรตบน PS4 ถูกล็อคไว้ที่ 30fps มันก็จะเป็น 30fps อยู่วันยังค่ำ สิ่งที่จะได้จริง ๆ คือภาพในเกมจะชัดสบายตาขึ้นบนทีวี 4K จอใหญ่</p>\n<ul>\n<li><strong>Red Dead Redemption Remastered</strong> พบว่าเมื่อเปิดโหมดดังกล่าวแสงเงาของตัวละครบางจุดมีปัญหาแสดงได้ไม่ถูกต้อง แนะนำให้ปิดฟีเจอร์นี้และเล่นแบบปกติ เพราะของเดิมก็เล่นได้ดีบน PS5 อยู่แล้ว</li>\n<li><strong>Bloodborne</strong> เล่นได้ 30fps เหมือนเดิมเพิ่มคือภาพของเกมถูกอัปสเกลให้เป็น 4K แล้วจากที่โดนล็อคไว้ที่ 1080p คุณภาพพื้นผิวดูคมขึ้น แต่ก็ดูหยาบกร้านขึ้นเช่นกันจากที่แต่ก่อนจะดูเบลอ ๆ</li>\n<li><strong>Bloodstained: Ritual of the Night</strong> ตัวเกมนั้นถูกล็อคความละเอียดไว้ที่ 1080p แต่เปิดฟีเจอร์นี้แล้วทำให้ภาพของเกมดูชัดขึ้น ตัวละครในฉากดูคมขึ้น ไม่หยักแบบก่อนหน้านี้</li>\n<li><strong>Ni no Kuni II Revenant Kingdom</strong> แต่เดิมเล่นได้ที่ความละเอียด 1800p ตั้งแต่บน PS4 Pro แล้ว หากเล่นบน PS5 เฟรมเรตจะนิ่งขึ้น พอมาเล่นบน PS5 Pro ผู้รีวิวยังไม่พบความต่างใด ๆ</li>\n</ul>\n<p><img alt=\"No Description\" src=\"https://www.blognone.com/sites/default/files/externals/bffee6b3dc60178d639f05ea3820f82f.jpeg\" /></p>\n<p>สรุปแล้วฟีเจอร์ Enhance Image Quality ยังไม่ใช่ฟีเจอร์ที่เอามาแข่งกับ Backwards Compatibility ของฝั่ง Xbox ซะทีเดียวเนื่องจากของ Xbox นั้นเพิ่มทั้งประสิทธิภาพ และความละเอียดของภาพ (ในบางเกม) ในขณะที่ Enhance Image Quality จะเน้นการเพิ่มความละเอียดภาพให้ชัดขึ้น แต่ไม่ได้มีผลกับประสิทธิภาพของเกม</p>\n<h3>เล่นเกม PS5 ทั่วไป ที่ไม่มีตรา PS5 Pro Enhanced</h3>\n<p>ทีมงานทดสอบกับเกมที่ประสิทธิภาพมีปัญหาบน PS5 รุ่นดั้งเดิมเป็นหลัก โดยเริ่มจาก <strong>Warhammer 40,000: Space Marine 2</strong> ที่โหมด Performance บน PS5 มีเฟรมเรตตกเป็นช่วง ๆ เมื่อเจอกับศัตรูจำนวนมหาศาล</p>\n<p>เมื่อลองเล่นเกมนี้บน PS5 Pro แล้วพบว่าเฟรมเรตนิ่งขึ้นมาก กระทืบพวก Tyranids ได้อย่างไม่มีสะดุดแล้ว ส่วนโหมด Graphic นั้นไม่พบความต่างแต่อย่างใด แต่การเปิด VRR ก็ช่วยทำให้ภาพดูลื่นไหลขึ้นนิดหน่อย</p>\n<p><img alt=\"No Description\" src=\"https://www.blognone.com/sites/default/files/externals/5ddb4b11f4836b52a5264b15c02bdd7d.jpeg\" /></p>\n<p>ต่อมาทีมงานทดสอบกับเกม <strong>Black Myth: Wukong</strong> แล้วพบว่าในโหมด Balanced และ Graphics ประสิทธิภาพเหมือนกับบน PS5 แทบแยกไม่ออก แต่ในโหมด Performance ลื่นขึ้นมาก อาการเฟรมกระตุกที่เคยเจอตอนเล่นบน PS5 ก็หายไป หรือแม้แต่ตอนขี่เมฆช่วงท้ายเกมที่เฟรมเรตจะตกอยู่ราว ๆ 30-40fps พอมาเล่นบน PS5 Pro นั้นจะอยู่ที่ราว ๆ 50-60fps แต่ปัญหา Motion Blur ยังคงมีอยู่เพราะตัวเกมใช้ FSR + Frame Generation หากในอนาคตมีอัปเดตให้ใช้ PSSR ประสิทธิภาพของเกมอาจดีขึ้นไปอีกก็เป็นได้</p>\n<p><img alt=\"No Description\" src=\"https://www.blognone.com/sites/default/files/externals/93d8f18d847dd5d087c577df16593f3e.jpeg\" /></p>\n<p>เกมสุดท้ายในหมวดนี้ที่ทีมงานได้ทดสอบคือ <strong>Silent Hill 2 Remake</strong> ผลปรากฏว่ายังไม่พบความต่างระหว่าง PS5 และ PS5 Pro แต่อย่างใด โหมด Quality ยังคงเป็น 1440p ที่มี Ray Tracing ส่วนโหมด Performance ยังคงเป็น Dynamic Resolution ที่ 864p ถึง 1152p พร้อมการแสดงผลแสงเงาที่แปลกประหลาดเช่นเดิม อันนี้ก็ต้องรอ Bloober Team ออกอัปเดตกันต่อไป</p>\n<p><img alt=\"No Description\" src=\"https://www.blognone.com/sites/default/files/externals/130e67630c1210126c5eb8cf972d102a.jpeg\" /></p>\n<h3>เล่นเกมที่มีตรา PS5 Pro Enhanced</h3>\n<p>มาถึงจุดที่เป็นฟีเจอร์หลักของ PS5 Pro กันแล้วกับเกมที่มีอัปเดตให้ PS5 Pro โดยเฉพาะและได้รับตรา PS5 Pro Enhanced ทีมงานทดสอบไปทั้งหมด 5 เกมดังนี้</p>\n<p><img alt=\"No Description\" src=\"https://www.blognone.com/sites/default/files/externals/96b48c89fb207db211b35fcdd9911f4f.jpeg\" /></p>\n<ul>\n<li><strong>Marvel’s Spider-Man Remastered</strong> มีโหมด Performance Pro เพิ่มเข้ามา ทีมงานพบว่าเฟรมเรตลื่นกว่าโหมด Performance RT ของ PS5 พอสมควร ส่วนโหมด Fidelity จากเดิมที่เล่นได้สูงสุด 40fps (ต้องเปิด VRR) บน PS5 พอมาใน PS5 Pro เล่นได้ที่ 60fps แล้ว และแสงเงาดีขึ้นสะท้อนได้งดงามมากขึ้น</li>\n<li><strong>Alan Wake 2</strong> ไม่มีโหมดใหม่เพิ่มเข้ามาแต่เป็นการอัปเดตโหมดที่มีอยู่ โดยโหมด Graphics แสงเงาสะท้อนดีขึ้นอย่างชัดเจนน่าจะเป็นเกมที่ได้อัปเดตแล้วแสดงความต่างของ Ray Tracing ได้ดีที่สุดเกมหนึ่งเลย (แต่แลกด้วย 30fps) ส่วนโหมด Performance นั้นแสงเงาดีขึ้นคล้ายโหมด Graphic บน PS5 ปกติแต่เฟรมเรตยังแกว่งที่ 45-60fps เช่นเดิม อาจต้องรออัปเดตเพิ่มเติมจาก Remedy ต่อไป</li>\n<li><strong>Demon’s Souls</strong> มีโหมด PS5 Pro เพิ่มเข้ามาเป็นการรวมโหมด Performance กับ Graphic เข้าด้วยกันทำให้ภาพของเกมคมขึ้นแบบโหมด Graphic แต่ได้ 60fps แบบโหมด Performance</li>\n<li><strong>The Last of Us Part 2 Remastered</strong> มีโหมด Pro เพิ่มเข้ามา แม้ระบุว่าจะเรนเดอร์ที่ความละเอียด 1440p แต่ผลลัพท์ที่ได้คือ คุณภาพของภาพจะดีกว่าโหมด Fidelity ที่ดูผ่าน ๆ อาจไม่ต่างกับ Performance มากนัก แต่ถ้าสังเกตจะพบว่ารายละเอียดของต้นหญ้า หรือกระเป๋าเป้ของตัวละครจะคมชัดขึ้น</li>\n<li><strong>Horizon Forbidden West</strong> มีโหมด Balanced Pro, Performance Pro, Fidelity Pro มาแทนโหมดเดิมบน PS5 ทั้งหมด ตัวเกมแนะนำให้เล่นโหมด Performance Pro ทีมงานพบว่าภาพที่ได้จะใกล้เคียงกับ Fidelity ของ PS5 โดยที่ไม่สูญเสียรายละเอียดอื่น ๆ ที่ก่อนหน้านี้ในโหมด Performance ของ PS5 ตัวพื้นผิวใบหญ้า และเอฟเฟคจะดูเบลอกว่าโหมดอื่น ตอนนี้ใน PS5 Pro ถือว่าได้คุณภาพใกล้เคียงกับโหมดอื่นแล้ว ส่วน Balanced Pro และ Fidelity Pro ตัวเกมยังเป็น 40fps และ 30fps อยู่ตามลำดับ</li>\n</ul>\n<p><img alt=\"No Description\" src=\"https://www.blognone.com/sites/default/files/externals/712b0b5bc4bb5687f09d60fef584be3d.jpeg\" /><em>Marvel's Spider-Man Remastered</em></p>\n<p><img alt=\"No Description\" src=\"https://www.blognone.com/sites/default/files/externals/2b79b229ea9210aa2bb049aa15bc67bb.jpeg\" /><em>Alan Wake 2</em></p>\n<p><img alt=\"No Description\" src=\"https://www.blognone.com/sites/default/files/externals/63f43ff4b1f32bd5d6121e262f161e75.jpeg\" /><em>The Last of Us 2 Remastered</em></p>\n<p>จุดอื่น ๆ ที่น่าสังเกตคือการแสดงผล VRR ของ PS5 Pro นั้นทำได้ดีขึ้นใกล้เคียงกับของ Xbox Series X แล้ว แม้ยังไม่ดีเท่าแต่ก็ไม่ได้แพ้แบบตอน PS5 รุ่นแรก อย่างไรก็ดี ต้องบอกด้วยว่าการทำงานของ VRR ของ Xbox กับ PlayStation นั้นไม่เหมือนกัน ของ Xbox นั้นเป็น VRR แบบของแท้ใช้งานได้ตั้งแต่การเปิดที่ Setting ของเครื่อง นักพัฒนาเกมไม่จำเป็นต้องออก Patch มารองรับฟีเจอร์นี้ ในขณะที่ PS5 นั้นต่อให้เปิดใน Setting แล้ว ต้องเข้าเกมไปก่อน VRR ถึงจะทำงาน ซึ่งนักพัฒนาเกมต้องออก Patch มารองรับ VRR ด้วย</p>\n<p><img alt=\"No Description\" src=\"https://www.blognone.com/sites/default/files/externals/281b2a47b2a4d262e566d66ee286f866.jpeg\" /><em>Alan Wake 2</em></p>\n<h3>สรุป</h3>\n<p>รวม ๆ แล้ว PS5 Pro นั้นประสิทธิภาพ และการแสดงผลดีขึ้นจาก PS5 จริง ๆ แต่ก็ดีขึ้นในระดับที่ไม่ห่างกันมาก ลักษณะที่คล้ายกับประสิทธิภาพของ PS4 กับ PS4 Pro ในอดีต หากถามว่าคุ้มไหมถ้าจะย้ายจาก PS5 มา PS5 Pro ส่วนตัวคิดว่ายังไม่คุ้มเท่าไหร่นัก โดยเฉพาะเมื่อนำเรื่องราคาที่กระโดดขึ้นมาเกือบเท่าตัว (Slim 15,690 บาท <a href=\"https://www.blognone.com/node/142807\">ตอนนี้มีโปร 12,890 บาท</a> ส่วน Pro 29,490 บาท)</p>\n<p>แต่ถ้าเป็นคนที่ไม่มี PS5, อยากมีเครื่องเกม Console สักเครื่องที่ประสิทธิภาพดีที่สุด และอยากสัมผัสเทคโนโลยีใหม่ ๆ ของอุตสาหกรรมเกม PS5 Pro ก็ถือว่าตัวเลือกที่น่าลองอยู่เหมือนกัน</p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/ps5-pro\">PS5 Pro</a></div><div><a href=\"/topics/review\">Review</a></div></div></div>","author":"blognone","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b12d152331933fd8fa21c0bc64c1c2aad694242ece1ad3ebfec9d96dd8ce6360","category":"Thai"}
{"title":"Foundation (Series)","link":"https://markpeak.net/foundation-series-2/","date":1632754099000,"content":"<p>ในฐานะแฟนนิยายวิทยาศาสตร์ชุด Foundation หรือชื่อไทยคือ สถาบันสถาปนา ของ Isaac Asimov ย่อมไม่พลาดการดู<a href=\"https://markpeak.net/foundation-series/\">ซีรีส์ Foundation เวอร์ชันปี 2021 (มีบน Apple TV+)</a></p>\n<p>หลังจากดูถึงตอนล่าสุดที่มีให้ดู (ตอนที่ 2 ณ เวลาที่เขียน) มีประเด็นเขียนถึงดังนี้</p>\n<p><strong>[คำเตือน: สปอยล์แหลกทั้งในซีรีส์และหนังสือ]</strong></p>\n<p>สิ่งแรกที่น่าสนใจคือ Foundation เวอร์ชันซีรีส์ มีการปรับเปลี่ยนเนื้อหาจากฉบับนิยายไปหลายอย่าง ซึ่งถือเป็นการเปลี่ยนแปลงที่น่าสนใจ ทั้งในแง่ความกล้าหาญในการเปลี่ยน และการแต่งเรื่องเพิ่มให้เหมาะกับรูปแบบซีรีส์ (เพราะหนังสือมันคุยกันแทบทั้งเรื่อง ไม่มีอย่างอื่น)</p>\n<ul>\n<li>Gaal Dornick นักคณิตศาสตร์รุ่นใหม่ที่มาพบ Hari Seldon กลายเป็นผู้หญิง และกลายเป็นตัวละครหลักในการเดินเรื่องด้วย (อย่างน้อยก็ 2 ตอนแรก)</li>\n<li>Eto Demerzel นายกรัฐมนตรีของจักรวรรดิ (ภาษาอังกฤษเรียก First Minister) ก็กลายเป็นผู้หญิง บทบาทซีรีส์ตอนแรกๆ ยังไม่ชัดนักว่าเป็นตำแหน่งอะไร แต่ดูเหมือนนางสนองพระโอษฐ์มากกว่านายกรัฐมนตรีนะ (ขัดใจสุดก็อันนี้!)</li>\n<li>Salvor Hardin นายกเทศมนตรี (Mayor) คนแรกของพิภพ Terminus ก็เป็นผู้หญิงอีก! สองตอนแรกยังไม่มีบทบาทมากนัก</li>\n<li>หน่วยงานที่ปกครองจักรวรรดิ เดิมในนิยาย จักรพรรดิเป็นแค่หุ่นเชิด แต่อำนาจจริงๆ อยู่กับ “คณะกรรมการรักษาความสงบ” (Committee of Public Safety) พอเป็นฉบับซีรีส์ ตีความใหม่ให้อำนาจรวมศูนย์อยู่ที่จักรพรรดิ และมาแหวกแนวคือจักรพรรดิเป็นโคลนของจักรพรรดิองค์ก่อนๆ ซึ่งมีจักรพรรดิทีละ 3 องค์ ต่างอายุกันไป (Dawn, Day, Dusk)</li>\n<li>Raych Seldon ลูกเลี้ยงของ Hari Seldon ที่ในนิยายปรากฏตัวมาในเล่มสุดท้าย (เล่ม 7 Forward the Foundation) มีบทบาทตั้งแต่แรกๆ น่าสนใจว่าบทของเขาจะเป็นอย่างไรต่อ (ในนิยาย ลูกหลานของ Raych คือคนตั้ง Second Foundation)</li>\n</ul>\n<p>ไปแอบดูชื่อตอนของซีรีส์ Foundation ซีซันแรก มีทั้งหมด 10 ตอน โดยวิกฤตครั้งแรก (The First Crisis) อยู่ในตอนที่ 9 ดังนั้นเราคงคาดเดาได้ว่า ซีซันแรกจะเป็นการเซ็ตอัพแบ็คกราวน์ของ Foundation ในช่วงก่อร่างสร้างตัว ไปจนถึงการคลี่คลายวิกฤตแรก น่าจะไปได้แค่ประมาณ 1/3 ของนิยายเล่มแรกเท่านั้นเอง</p>\n<p>สิ่งที่น่าสนใจจึงเป็นว่า ซีซันแรกเป็นการปูบทของตัวละครสำคัญๆ ในเรื่องที่จะมีบทบาทสำคัญในระยะถัดไป เช่น</p>\n<ul>\n<li>บทบาทของพิภพ Anacreon ที่ภายหลังจะกลายเป็นศัตรูรายแรกๆ ของ Terminus ถูกดึงขึ้นมาก่อนในฐานะคู่ขัดแย้ง และโดนจักรพรรดิ Day ลงโทษในตอนที่ 2</li>\n<li>บทบาทของ Eto Demerzel ที่รีบเฉลยออกมาแล้วว่าไม่ใช่คน</li>\n<li>ศาสนา Seers ที่มาจากดาวบ้านเกิดของ Gaal Dornick ซึ่งมีบทบาทในเชิงผู้พยากรณ์ (prophecy) ที่มีอิทธิพลต่อทั้ง Dornick และจักรพรรดิ Dusk</li>\n<li>ประเด็นเรื่อง “สมการของ Seldon ยังมีช่องโหว่” เปิดทางไปสู่ Second Foundation แน่นอน แต่จะไปอย่างไรต้องตามดูกัน</li>\n<li>Dr. Lewis Pirenne หัวหน้าคณะก่อตั้ง Foundation (คนที่เป็นหัวโต๊ะประชุมในยานอพยพ และปะทะฝีปากกับ Dornick) ในระยะถัดไปจะเป็นหัวหน้าคณะผู้เขียนเอนไซโคลปีเดียที่ Terminus (และเป็นคู่ปรับกับ Salvor Hardin) ก็โผล่หน้าออกมาให้เห็นแล้ว</li>\n<li>ตอนเปิดเรื่องมีชื่อของ Hari Seldon, Habor Mallow เจ้าแห่งพ่อค้า, The Mule มโนมัย ก็น่าจะตั้งใจเขียนบทซีรีส์มาจบตรงที่ชนะมโนมัย ส่วนเนื้อหาหลังจากนั้นจะสร้างต่อไหม ขึ้นกับแอปเปิลละ</li>\n</ul>\n<p>เรื่องที่ชอบ</p>\n<ul>\n<li>ความกล้าในการเปลี่ยนเพศตัวละคร พอมีตัวละครหญิงเป็นคนนำ (Dornick) เรื่องเลยมีไดนามิกเยอะขึ้น และเข้าถึงคนได้มากขึ้น</li>\n<li>Visual Design ของ Trantor โดยเฉพาะวังจักรพรรดิ ที่เน้นรูปปั้นโรมัน เครื่องทรงจักรพรรดิดูทองๆ เยอะๆ ตรงกับที่ Asimov ได้ไอเดียเขียนเรื่องนี้มาจาก <a href=\"https://en.wikipedia.org/wiki/The_History_of_the_Decline_and_Fall_of_the_Roman_Empire\">the Decline and Fall of the Roman Empire</a> ของ Robert Gibbon</li>\n<li>Visual Design ของการแสดงสมการคณิตศาสตร์ (Prime Radiant) สวยดี ดูไม่ค่อยรู้เรื่องแต่สวย</li>\n<li>ไอเดียเรื่องการบังคับผู้อพยพไปยัง Terminus ต้องเดินทางด้วยยานอวกาศธรรมดา วาร์ปไปไม่ได้ ชาวคณะต้องอยู่ในยานอวกาศหลายปี เกิดเป็นความสัมพันธ์และไดนามิกระหว่างคนในยาน (อารมณ์ประมาณ Star Trek หรือ Macross)</li>\n</ul>\n<p>เรื่องที่ไม่ค่อยชอบเท่าไร</p>\n<ul>\n<li>บุคลิกของ Hari Seldon ยังดูงงๆ (รอดูตอนต่อๆ ไป)</li>\n<li>ไอเดียเรื่องลิฟต์อวกาศของ Trantor มันดูแปลกๆ + ดาวตั้งใหญ่มีลิฟต์อันเดียวเองเหรอ</li>\n</ul>\n<p>สรุปคือดีเลย ดีกว่าที่คิดมาก</p>\n<p>ป.ล. แนะนำให้อ่าน<a href=\"https://www.facebook.com/vasin.permsup/posts/10227281127593608?__cft__[0]=AZWy3IotTHzoefRppKmdrX2Kt53aX8rVD40p2gv5AP3NeKF3CA6ihvwji-6tDbTrvxWRJDNK-iCh-09A-3HDxt4fePTGMovpkptbWPqe27EHaFr6eLsrCfJIC9C1zOM3kMo&amp;__tn__=%2CO%2CP-R\">ความเห็นของคุณวศิน เพิ่มทรัพย์</a> แห่งสำนักพิมพ์ Provision ที่เคยตีพิมพ์สถาบันสถาปนา ฉบับแปลไทยครบทุกเล่ม</p>\n<p></p>The post <a href=\"https://markpeak.net/foundation-series-2/\">Foundation (Series)</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"475daa800d8a46eac491ef5eed6d09a1db49accc53c24713734a4f484f5896df","category":"Thai"}
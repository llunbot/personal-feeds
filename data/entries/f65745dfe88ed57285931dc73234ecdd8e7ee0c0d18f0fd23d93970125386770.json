{"title":"Rebel Moon Part 1","link":"https://markpeak.net/rebel-moon-part-1/","date":1710735505000,"content":"<p>นั่งดู Rebel Moon หนังไซไฟเรื่องใหม่ของ Zack Snyder ที่ฉายทาง Netflix (มีแบ่งเป็น Part 1 และ Part 2 ที่จะเริ่มฉายเดือนเมษายน 2024) แล้วถึงขั้นต้องมานั่งหาข้อมูลว่า หนังเรื่องนี้มันเกิดขึ้นมาได้อย่างไร</p>\n<p>Rebel Moon เป็นหนึ่งในหนังที่ได้คะแนนรีวิวต่ำเรี่ยดิน (<a href=\"https://www.rottentomatoes.com/m/rebel_moon_part_1_a_child_of_fire\">21% บน Rotten Tomatoes</a>) คิดว่าพาดหัวของเว็บ SFGate น่าจะเขียนไว้เห็นภาพ <a href=\"https://www.sfgate.com/streaming/article/netflix-rebel-moon-review-18590021.php\">Netflix’s ‘Rebel Moon’ is one of the worst movies ever made</a></p>\n<p>ก่อนดูก็ทราบดีว่ารีวิวมันห่วย ไม่ได้คาดหวังอะไรอยู่แล้ว แต่พอได้ดูเองแล้วก็ไม่คิดว่ามันจะห่วยขนาดนี้ 555 เมื่อมาเจอพล็อตเรื่องสุดแบนอย่างไม่น่าเชื่อ เลยสงสัยว่าโปรเจคหนังระดับนี้เขาได้ทุนสร้างมาได้อย่างไร (ถ้าไม่รวมเรื่องชื่อเสียงเดิมของผู้กำกับ) ว่ากันว่าสูงถึง 150 ล้านดอลลาร์</p>\n<p>ทุกคนมักพูดถึง Rebel Moon ว่ามันคือ Star Wars ที่ไม่มีคำว่า Star Wars แปะอยู่ ซึ่งจุดเริ่มต้นเรื่องนั้นถูกต้อง ชาวบ้านในดาวเคราะห์เกษตรห่างไกล เจอการข่มขู่รีดไถของจักรวรรดิ ที่มียานรบขนาดยักษ์ Dreadnought (แบบเดียวกับ Star Destroyer) เหาะมาโผล่เหนือท้องฟ้า</p>\n<p><img loading=\"lazy\" src=\"https://markpeak.net/wp-content/uploads/2024/03/rebel-moon-army.jpg\" width=\"853\" height=\"450\" srcset=\"https://markpeak.net/wp-content/uploads/2024/03/rebel-moon-army.jpg 853w, https://markpeak.net/wp-content/uploads/2024/03/rebel-moon-army-300x158.jpg 300w, https://markpeak.net/wp-content/uploads/2024/03/rebel-moon-army-768x405.jpg 768w, https://markpeak.net/wp-content/uploads/2024/03/rebel-moon-army-700x369.jpg 700w\" /></p>\n<p>นางเอก Kora ซึ่งเป็นอดีตทหารของจักรวรรดิ จึงต้องตามหา “นักรบรับจ้าง” จากทั่วจักรวาลที่มาช่วยต่อสู้กับฝ่ายจักรวรรดิ (เจอกับเจ้าของยานอวกาศรับจ้างในบาร์ ให้มันได้แบบนี้สิ!) ทำให้ตลอดทั้งเรื่องของ Rebel Moon เหมือนการทำเควสต์เก็บเพื่อนในปาร์ตี้ไปเรื่อยๆ โดยที่เพื่อนแต่ละคนไม่มีอะไรเกี่ยวข้องกันเลย ความสัมพันธ์ระหว่างตัวละครก็ไม่ค่อยมี ก่อนไปขมวดปมเล็กหน่อยในตอนท้ายให้มีฉากต่อสู้ใหญ่ๆ ไคลแม็กซ์สักหน่อยนึง</p>\n<p>ตรงนี้ผมนึกถึง Armageddon ที่ต้องไปไล่ตามหานักขุดเจาะไปทำลายอุกกาบาต แต่ไปอ่าน<a href=\"https://www.slashfilm.com/1357181/zack-snyder-rebel-moon-began-college-film-school-pitch/\">เบื้องหลังมาพบว่าแนวคิดของ Zack Snyder เอามาจาก Seven Samurai</a> ของ Akira Kurosawa ที่ชาวบ้านพยายามสู้โจรป่า โดยการไปตามหาซามูไร 7 คนมาช่วยกันต่อสู้กับโจร ซึ่งก็ใช่เลย เพราะ Rebel Moon คือ “Seven Samurai in Space” นั่นแหละ</p>\n<p>การสร้างโลกของ Rebel Moon ก็มึนๆ งงๆ ยิ่งมาฉายในปี 2023 มันถือเป็นหนังไซไฟเกรดบี ที่ใครๆ ก็คิดโลกแบบนี้ได้ ฝ่ายจักรวรรดิที่เรียกว่า Motherworld ปกครองดาวเคราะห์จำนวนมากที่แตกต่างกันไป พล็อตแบบนี้ถ้าอยู่ใน Star Wars ภาคแรกปี 1977 มันก็ดูแปลกใหม่ แต่พอมาฉายในยุคสมัยปัจจุบันมันก็ซ้ำซากมากแล้ว</p>\n<p>ย้อนอ่านไปดูแล้วพบว่า Snyder ได้ไอเดีย Seven Samurai in Space มาตั้งแต่สมัยยังเป็นนักศึกษาช่วงต้นยุค 1990s ซึ่งเข้าใจได้ว่าไอเดียตอนนั้นมันคงแปลกใหม่จริง แต่เมื่อเวลาผ่านมาราว 30 กว่าปี โลกเรามีหนังไซไฟลักษณะนี้เกิดขึ้นมานับไม่ถ้วน การใช้พล็อตเดิมๆ ตัวละครเดิมๆ ที่จินตนาการขึ้นมาในยุคนั้น โดยไม่เปลี่ยนไป มันก็ไม่ไหวจริงๆ (Snyder ไม่ยอมหั่นตัวละครออก หนังเลยต้องแยก 2 ภาค คงเป็นหลักฐานที่ชัดเจนว่าแกยึดมั่นกับไอเดียดั้งเดิมจริงๆ มันคงคาใจ เป็นฝันในวัยเยาว์) แถม<a href=\"https://variety.com/2024/film/news/zack-snyder-reacts-rebel-moon-bad-reviews-critics-hating-his-movies-1235940551/\">ตัวแกเองก็ไม่แคร์เสียงวิจารณ์ด้วย</a></p>\n<p>หลังจากดูจบและอ่านเบื้องหลังจบแล้ว รู้สึกเสียดายผู้กำกับที่เคยทำหนังเจ๋งๆ แบบ 300 อย่างมาก</p>\n<p>ภาคสองมาก็คงไม่ดูแล้ว รู้สึกเสียดายเวลา</p>\n<p></p>The post <a href=\"https://markpeak.net/rebel-moon-part-1/\">Rebel Moon Part 1</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"f65745dfe88ed57285931dc73234ecdd8e7ee0c0d18f0fd23d93970125386770","category":"Thai"}
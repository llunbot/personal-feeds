{"title":"Bloober Team เปิดตัว I Hate This Place เกมสยองขวัญเอาตัวรอด ดัดแปลงจากคอมิก","link":"https://www.blognone.com/node/145382","date":1742525325000,"content":"<div><div><div><p>Bloober Team สตูดิโอสัญชาติโปแลนด์ผู้เชี่ยวชาญเกมสยองขวัญ เจ้าของผลงาน Silent Hill 2 Remake เปิดตัวเกมสยองขวัญใหม่อีกเกมชื่อ I Hate This Place</p>\n<p>I Hate This Place ดัดแปลงมาจากคอมิกชื่อเดียวกันของ Skybound Entertainment เป็นเรื่องของตัวเอกที่อาศัยอยู่ในบ้านฟาร์ม และต้องเผชิญกับมอนสเตอร์ร้ายที่หน้าตาเป็นมนุษย์กวางมีเขา (Horned Man) ส่วนเวอร์ชันเกมจะเป็นเกมเอาตัวรอดแบบโอเพนเวิลด์ที่ใช้เซ็ตติ้งเดียวกัน ใช้มุมมองด้านบนเฉียงแบบ isometric และกราฟิกสไตล์การ์ตูนตัดเส้น cell-shade ให้เหมือนคอมิกยุค 80s เกมมีระบบกลางวัน-กลางคืน ผู้เล่นต้องเอาตัวรอดจากมอนสเตอร์และสัตว์ป่าที่พร้อมโจมตีเราตลอดเวลา</p>\n<p>เกม I Hate This Place พัฒนาโดยสตูดิโออินดี้จากโปแลนด์ Rock Square Thunder โดย Bloober Team เป็นผู้จัดจำหน่าย มีกำหนดวางขายไตรมาส 4/2025 บน  PS5, Xbox Series X|S, Nintendo Switch, PC ตอนนี้มี<a href=\"https://store.steampowered.com/app/2604490/I_Hate_This_Place/\">หน้าเว็บบน Steam</a> แล้ว</p>\n<p>ส่วนเกมของ Bloober Team พัฒนาเองคือ <a href=\"https://www.blognone.com/node/142630\">Cronos: The New Dawn</a> ที่เปิดตัวเมื่อปีที่แล้ว ก็มีเทรลเลอร์ใหม่ พร้อมความเห็นจากทีมพัฒนามาอัพเดตแฟนๆ โดยเกมยังมีกำหนดวางขายกว้างๆ คือภายในปี 2025</p>\n<p>ที่มา - <a href=\"https://www.techradar.com/gaming/bloober-team-is-keeping-busy-as-it-announces-its-next-survival-horror-game-i-hate-this-place-and-offers-a-new-look-at-its-upcoming-title-cronos-the-new-dawn\">TechRadar</a></p>\n</div></div></div><div><div>Topics: </div><div><div><a href=\"/topics/bloober-team\">Bloober Team</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cba55ac019dedbe437ffa03275248811d2c91f64fe7d730563d9967153679e2e","category":"Thai"}
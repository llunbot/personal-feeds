{"title":"Gemini เพิ่มฟีเจอร์ชุดใหญ่: โมเดลใหม่ฉลาดขึ้น, ให้คำตอบอิงประวัติเสิร์ชผู้ใช้งาน, ลูกค้าฟรีใช้ Gems ได้แล้ว","link":"https://www.blognone.com/node/145250","date":1741885562000,"content":"<div><div><div><p>กูเกิลประกาศเพิ่มฟีเจอร์ใหม่หลายอย่างให้กับผู้ใช้งาน Gemini ซึ่งมีทั้งส่วนที่เพิ่มความสามารถในการคิด และส่วนที่ทำให้ Gemini ตอบคำถามแบบปรับแต่งค่าตามความสนใจของผู้ใช้งานแต่ละคน</p>\n<p>ของใหม่อย่างแรก กูเกิลบอกว่าได้อัปเกรด <a href=\"https://www.blognone.com/node/144245\">Gemini 2.0 Flash Thinking Experimental</a> รองรับการอัปโหลดไฟล์ ตอบคำถามแบบเป็นขั้นตอนที่ละเอียดขึ้น มีประสิทธิภาพการตอบสนองเร็วขึ้น โดยลูกค้า Gemini Advanced ยังใช้อินพุทได้สูงสุด 1M โทเค็น จึงเหมาะกับการวิเคราะห์แก้ปัญหาด้วยชุดข้อมูลขนาดใหญ่</p>\n<p>การอัปเกรดโมเดล Gemini 2.0 Flash Thinking Experimental ยังทำให้ฟีเจอร์ค้นหาและสรุปข้อมูลเชิงลึก Gemini Deep Research สามารถทำงานได้ละเอียด และคิดเป็นขั้นตอนดีขึ้น นอกจากนี้กูเกิลยังเปิดให้ผู้ใช้งานทุกคนสามารถใช้ Deep Research ได้ด้วย รองรับมากกว่า 45 ภาษา ลูกค้าฟรีจะจำกัดจำนวนใช้งานต่อเดือน ส่วนลูกค้า Gemini Advanced จะได้จำนวนใช้งานที่มากกว่า</p>\n<p><img alt=\"No Description\" src=\"https://www.blognone.com/sites/default/files/externals/18cbf7813b680a45f43f14f684ede4d1.png\" /></p>\n<p>ถัดมาคือฟีเจอร์ Personalization ที่ Gemini สามารถให้ข้อมูลโดยปรับแต่งตามความสนใจของผู้ใช้งานแต่ละคนได้ ผ่านข้อมูลในแอปเครือกูเกิล ตัวอย่างที่กูเกิลยกมาเช่น Gemini จะแนะนำร้านอาหารได้ตรงใจมากขึ้น เพราะอ้างอิงประวัติที่ผู้ใช้งานเคยค้นกูเกิลมาก่อน ผู้ใช้งานต้องยินยอมเปิดการทำงานส่วนนี้เอง ในช่วงแรกใช้ข้อมูลจาก Google Search เท่านั้น</p>\n<p>นอกจากนี้ Gemini สามารถทำงานเชื่อมต่อกับแอปบริการต่าง ๆ ของกูเกิลมากขึ้น โดยเพิ่ม Calendar, Notes, Tasks และ Photos ด้วยโมเดล Gemini 2.0 Flash Thinking Experimental ซึ่ง Gemini สามารถตอบคำถามได้จากข้อมูลรูปภาพใน Google Photos ของผู้ใช้งาน เป็นต้น</p>\n<p>สุดท้ายกูเกิลประกาศว่าเครื่องมือสร้างแชทบอต AI แบบคัสตอม <a href=\"https://www.blognone.com/node/141706\">Gems</a> ตอนนี้เปิดให้ทุกคนสามารถใช้งานได้แล้วรวมทั้งแบบฟรีผ่านแอป Gemini</p>\n<p>ที่มา: <a href=\"https://blog.google/products/gemini/new-gemini-app-features-march-2025/\">กูเกิล</a></p>\n</div></div></div><div><div>Topics: </div><div><div><a href=\"/topics/gemini\">Gemini</a></div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/google-search\">Google Search</a></div><div><a href=\"/topics/google-photos\">Google Photos</a></div><div><a href=\"/topics/chatbot\">Chatbot</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a93c6f2b5a35e33b723cc0a356cd79fcfa7ab1b4b83ee94d3a973c199849ad19","category":"Thai"}
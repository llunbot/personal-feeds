{"title":"[ลือ] ข้อมูลเพิ่มเติมที่ Intel เตรียมเสนอบอร์ดพิจารณา: ขาย Altera, ขายโรงงานผลิตชิป","link":"https://www.blognone.com/node/141788","date":1725289420000,"content":"<div><div><div><p>Reuters มีรายงานเกี่ยวกับแผนงานแก้ไขปัญหาทางการเงินของบริษัท ที่ผู้บริหารอินเทลเตรียมนำเสนอกับบอร์ดเพื่อพิจารณาในช่วงกลางเดือนกันยายน ซึ่งเป็นข้อมูลที่มีรายละเอียดต่างจาก<a href=\"https://www.blognone.com/node/141758\">รายงานของ Bloomberg</a> เมื่อวันก่อน แต่ส่วนที่ตรงกันคือมีการว่าจ้างที่ปรึกษาทางการเงินแล้ว</p>\n<p>ในรายงานของ Bloomberg บอกว่าอินเทลมีแผนแยกบริษัทเป็น 2 ส่วนคือส่วนธุรกิจออกแบบชิป และส่วนโรงงานผลิตชิป ซึ่งสามารถรับงานผลิตชิปจากลูกค้าภายนอกได้ด้วย ปัจจุบันอินเทลมีการลงบัญชีสองส่วนธุรกิจนี้<a href=\"https://www.blognone.com/node/139035\">แยกจากกันมาตั้งแต่ไตรมาส 1</a> โดยรายงานของ Reuters บอกว่าข้อเสนอที่อินเทลจะให้บอร์ดพิจารณามีดังนี้</p>\n<ul>\n<li>ขายหุ้นทั้งหมดใน Altera บริษัทผลิตชิป FPGA ที่<a href=\"https://www.blognone.com/node/76264\">ซื้อกิจการมาในปี 2015</a></li>\n<li>แยกธุรกิจโรงงานผลิตชิปออกมา และให้บริษัทอื่นมาซื้อกิจการไป</li>\n<li>ชะลอการลงทุน หรืออาจหยุดแผนสร้าง<a href=\"https://www.blognone.com/node/137774\">โรงงานในเยอรมนี</a></li>\n</ul>\n<p>ทั้งนี้อินเทลปฏิเสธที่จะให้ความเห็นต่อข่าวดังกล่าว ขณะที่ Reuters บอกว่าแผนทั้งหมดอาจมีการเปลี่ยนแปลงได้</p>\n<p>ที่มา: <a href=\"https://www.reuters.com/technology/intel-ceo-pitch-board-plans-shed-assets-cut-costs-source-says-2024-09-01/\">Reuters</a></p>\n<p><img src=\"https://www.blognone.com/sites/default/files/externals/ed39fe7a1d91ef6f0849fab4e0c3ce1f.jpeg\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/rumors\">Rumors</a></div><div><a href=\"/topics/semiconductor\">Semiconductor</a></div><div><a href=\"/topics/altera\">Altera</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"990fb87d075668daf5f141a001612790f9669005a137dae46fbe644faa9659a7","category":"Thai"}
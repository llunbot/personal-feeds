{"title":"คำตอบยอดนิยมเมื่อถามบริษัทพัฒนา AI ว่าใช้ข้อมูลจากที่ไหนมาเทรนตอนนี้คือ \"ข้อมูลที่มีในสาธารณะ\"","link":"https://www.blognone.com/node/139117","date":1712535593000,"content":"<div><div><div><p>Ed Newton-Rex อดีตวิศวกรผู้พัฒนา AI สร้างเสียงที่ Stability AI ได้ตัดสินใจลาออกจากบริษัทเมื่อปลายปีที่แล้ว เหตุผลคือเขาไม่แน่ใจในทิศทางการพัฒนา AI โดยเทรนด้วยคอนเทนต์ที่มีลิขสิทธิ์คุ้มครอง ทำให้เขาตั้งองค์กรชื่อ Fairly Trained เพื่อรับรองโมเดล AI ที่ยืนยันแล้วว่าเทรนด้วยข้อมูลที่ซื้อไลเซนส์มาถูกต้อง หรือใช้ข้อมูลที่เป็นสาธารณสมบัติ (Public Domain) ซึ่งทุกคนสามารถใช้งานได้ไม่มีการคุ้มครองแล้ว</p>\n<p>Ed บอกว่าคำตอบมาตรฐานของบริษัทเทคโนโลยีตอนนี้ เมื่อถูกถามว่าใช้ข้อมูลจากไหนมาเทรน AI ก็คือ \"ข้อมูลที่มีในสาธารณะ\" ซึ่งเป็นคำที่สร้างความสับสน เพราะฟังแล้วเหมือนบริษัทได้รับ \"อนุญาต\" ให้ \"เก็บรวบรวม\" และไม่ได้พยายาม \"เจาะเข้าไป\" เอาข้อมูลออกมา ซึ่งทั้งหมดไม่ได้มีความหมายเท่ากับคำว่าใช้ข้อมูล Public Domain</p>\n<p>Timothy K. Giordano ที่ปรึกษาด้านกฎหมายซึ่งทำคดีฟ้องร้องบริษัทพัฒนา AI หลายแห่ง ให้ความเห็นว่าคำว่าข้อมูลที่มีในสาธารณะนั้น หลายอย่างก็มีลิขสิทธิ์คุ้มครองอยู่แล้ว คำว่าข้อมูลที่มีในสาธารณะยังรวมไปถึงการดึงข้อมูลจากเว็บไพเรตได้ด้วย ซึ่งผิดกฎหมายด้วยซ้ำ</p>\n<p>ประเด็นที่บริษัทพัฒนา AI มักใช้อ้างอิง ว่าการนำข้อมูลที่มีในสาธารณะมาเทรน ไม่ได้มีความผิด ประเด็นแรกมาจาก<a href=\"https://www.blognone.com/node/50868\">คำตัดสินคดีในอดีตที่สำนักพิมพ์ฟ้อง Google Books</a> ซึ่งจบที่ศาลตัดสินว่าการใช้ข้อมูลมีลิขสิทธิ์ที่มีในสาธารณะ \"บางส่วน\" สามารถทำได้และเป็น \"Fair Use\" จึงทำให้บริษัทพัฒนา AI ใช้คดีนี้อ้างอิง อีกประเด็นคือ AI นั้นถูกเทรนหรือ \"เรียน\" จากข้อมูลต่าง ๆ เป็นวิธีการเรียนรู้แบบมนุษย์ ไม่ได้ลอกเนื้อหาเหล่านี้</p>\n<p>คำว่าข้อมูลที่มีในสาธารณะถูกนำมาเป็นประเด็นหลังการให้สัมภาษณ์ของ Mira Murati ซีทีโอ OpenAI เมื่อถามว่าข้อมูลที่ใช้เทรน AI สร้างวิดีโอ Sora นำมาจาก YouTube หรือไม่ และ<a href=\"https://www.blognone.com/node/138711\">คำตอบคือ</a>วิดีโอที่เป็นสาธารณะจากแหล่งต่าง ๆ ต่อมา Neal Mohan ซีอีโอ YouTube <a href=\"https://www.blognone.com/node/139085\">จึงให้ความเห็น</a>ว่า หาก OpenAI ใช้วิดีโอของ YouTube มาเทรน ถือเป็นการละเมิดข้อกำหนดการใช้งาน</p>\n<p>Axios รวบรวมคำอธิบายว่าบริษัทผู้พัฒนา AI รายใหญ่ ใช้ข้อมูลจากแหล่งใดมาเทรน OpenAI เคยบอกว่าใช้ข้อมูลที่ซื้อไลเซนส์ รวมกับข้อมูลที่เข้าถึงได้แบบสาธารณะบนอินเทอร์เน็ต, Google บอกว่าใช้ข้อมูลที่หาได้บนอินเทอร์เน็ต โดยเว็บไซต์สามารถตั้งค่าไม่ให้ AI นำข้อมูลไปเทรนได้, Meta บอกว่าข้อมูลที่ใช้เทรน Llama 2 เป็นชุดข้อมูลจากหลายแหล่งที่เข้าถึงได้จากออนไลน์แบบสาธารณะ และ Microsoft บอกว่าใช้ข้อมูลหลายแหล่ง รวมทั้งที่เข้าถึงได้แบบสาธารณะบนอินเทอร์เน็ต ซึ่งนำมาใช้งานให้เป็นไปตามลิขสิทธิ์และข้อกำหนดในกฎหมาย</p>\n<p>ที่มา: <a href=\"https://www.axios.com/2024/04/05/open-ai-training-data-public-available-meaning\">Axios</a></p>\n<p><img alt=\"No Description\" src=\"https://www.blognone.com/sites/default/files/externals/24892ab817165bc092fc5d56684bb383.jpeg\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/copyright\">Copyright</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"915b972dbd12856d6fdf1f4bf89a76e7da435c03161835525b562360d1354455","category":"Thai"}
{"title":"[ลือ] ชิปโน้ตบุ๊ก AMD ปี 2025 มี Ryzen AI Max \"Strix Halo\" จีพียู RDNA 3.5 ใช้แบรนด์ Radeon 8000S","link":"https://www.blognone.com/node/143049","date":1731319230000,"content":"<div><div><div><p>นักปล่อยข้อมูลฮาร์ดแวร์ชาวจีนที่ใช้ชื่อ Golden Pig Update ให้ข้อมูลของชิปโน้ตบุ๊ก AMD Ryzen รุ่นของปี 2025/2026 ดังนี้</p>\n<p><strong>โน้ตบุ๊กสายบางเบา (ultraslim) และสายทำงานทั่วไป</strong></p>\n<p>ตอนกลางปี 2024 เราเห็น <a href=\"https://www.blognone.com/node/140107\">AMD เปิดตัวชิปโน้ตบุ๊ก Ryzen AI 300 หรือโค้ดเนม Strix Point</a> เปิดตัวและใช้แบรนด์ AI PC กันมาแล้ว ช่วงปี 2025 เราจะยังเห็น Strix Point จับตลาดบนเช่นเดิม ใช้สถาปัตยกรรมซีพียู Zen 5 สูงสุด 12 คอร์ และจีพียู RDNA 3.5 สูงสุด 16 CU  เหมือนเดิม แต่อัพเกรดมาใช้แรมที่เร็วขึ้นเล็กน้อยคือ LPDDR5x-8000 และรองรับแรม DDR5 แบบปกติด้วย</p>\n<p>ชิปโน้ตบุ๊กระดับรองลงมา จะมี Krackan Point ที่มาแทนตำแหน่งเดิมของ <a href=\"https://www.blognone.com/node/137122\">Ryzen 8040 Hawk Point</a> แต่รอบนี้อัพเกรดสถาปัตยกรรมมาเป็น Zen 5/RDNA 3.5 แล้ว โดยมีซีพียูสูงสุด 8 คอร์ และจีพียูสูงสุด 8 CU เพื่อไม่ให้กินตลาดของ Strix Point ขึ้นไป</p>\n<p>ส่วน Hawk Point เดิมจะถูกรีแบรนด์เป็น Ryzen 200 ไม่มีคำว่า AI เพื่อจับตลาดต่ำลงมาจากเดิม (ไม่เรียกว่าย้อมแมวเนอะ เป็นเหยี่ยว)</p>\n<p><img alt=\"No Description\" src=\"https://www.blognone.com/sites/default/files/externals/089b2a34e75933bd724c7244376efb66.png\" /></p>\n<p><strong>โน้ตบุีกสายเกมมิ่งและ Mobile Workstation</strong></p>\n<p>ชิปใหม่ที่น่าสนใจคือ Strix Halo ที่จับตลาด Mobile Workstation ใช้ซีพียูแกน Zen 5 สูงสุด 16 คอร์ และจีพียู RDNA 3.5 สูงสุด 40 คอร์</p>\n<p>ตรงนี้มีข้อมูลหลุดว่า Strix Halo จะใช้ชื่อ <strong>Ryzen AI Max+/Max</strong> ทำตลาด และปรับวิธีเรียกชื่อจีพียูมาเป็นรหัส 4 หลักคือ Radeon 8060S แทนรหัส 3 หลักในปัจจุบัน (เช่น Ryzen 780M) ความน่าสนใจคือ AMD เลือกใช้รหัสรุ่น 8000 ทำตลาด ทั้งที่ยังเป็นจีพียู RDNA 3.5 ยังไม่ขึ้นเป็น RDNA 4 ซึ่งเป็นได้สูงว่าจะใช้ท่าเดิมคือ จีพียู Radeon 8000 จะมีทั้งรุ่นที่เป็น RDNA 3.5/4 ผสมผสานกันไป สร้างความสับสนให้ผู้บริโภค แต่ตอนนี้เราก็ยังไม่มีข้อมูลของ RDNA 4 มากนักว่าจะออกมาเป็นอย่างไร</p>\n<p>ส่วนกลุ่มซีพียูเกมมิ่งที่ใช้กับโน้ตบุ๊กที่มีจีพียูแยก จะเป็น  Fire Range R9 ที่อัพเกรดมาใช้ซีพียูแกน Zen 5/X3D โดยมีจีพียูออนบอร์ดตัวเล็กๆ มาให้เท่านั้น</p>\n<p><img alt=\"No Description\" src=\"https://www.blognone.com/sites/default/files/externals/41a69ba4348eb6a898f9bc9c4882e9ca.png\" /></p>\n<p><img alt=\"No Description\" src=\"https://www.blognone.com/sites/default/files/externals/d9707471953e6f72da155d00f0aeb070.png\" /></p>\n<p>ที่มา - <a href=\"https://weibo.com/l/wblive/p/show/1022:2321325098904738988706\">Golden Pig Update Weibo</a>, <a href=\"https://wccftech.com/amd-mobile-cpu-gpu-2025-2026-update-ryzen-apu-refreshes-strix-halo-fire-range-krackan-radeon-rx-8000-series/\">Wccftech</a>, <a href=\"https://videocardz.com/newz/amd-strix-halo-igpu-naming-revealed-radeon-8060s-to-feature-40-rdna3-5-compute-units\">Videocardz</a></p>\n</div></div></div><div><div>Topics: </div><div><div><a href=\"/topics/ryzen\">Ryzen</a></div><div><a href=\"/topics/amd\">AMD</a></div><div><a href=\"/topics/cpu\">CPU</a></div><div><a href=\"/topics/gpu\">GPU</a></div><div><a href=\"/topics/radeon\">Radeon</a></div><div><a href=\"/topics/leaks\">Leaks</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"171c7543ea04d74f8dfc7ae45e285eec1aa9683bd98ec39ccaf2714231932be1","category":"Thai"}
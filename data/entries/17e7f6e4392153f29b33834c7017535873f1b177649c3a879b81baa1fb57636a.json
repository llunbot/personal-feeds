{"title":"Inflection AI เปิดตัวบริการฝั่ง Enterprise, ย้ายค่ายจาก NVIDIA มาใช้ Intel Gaudi 3","link":"https://www.blognone.com/node/142449","date":1728377837000,"content":"<div><div><div><p>อินเทลประกาศว่า Inflection AI สตาร์ตอัพสาย AI ชื่อดัง (ที่<a href=\"https://www.blognone.com/node/141656\">เพิ่งปรับทิศทางธุรกิจไปฝั่งองค์กร</a> หลัง<a href=\"https://www.blognone.com/node/138795\">ซีอีโอคนเดิมย้ายไปคุมงาน AI ให้ไมโครซอฟท์</a>) ย้ายค่ายจากการใช้จีพียู NVIDIA มาใช้<a href=\"https://www.blognone.com/node/142245\">ชิปเร่งประสิทธิภาพ Intel Gaudi 3 แทน</a></p>\n<p>เดิมที Inflection มี<a href=\"https://www.blognone.com/node/133700\">แชทบอท Pi ทำตลาดฝั่งคอนซูเมอร์</a> ใช้จีพียู NVIDIA เหมือนคนอื่นๆ ทั่วไป แต่โมเดลตัวใหม่ Inflection 3.0 ที่จับตลาดองค์กร Inflection for Enterprise จะรันบน Gaudi 3 แทน</p>\n<p>ประเด็นที่น่าสนใจคือในช่วงแรก Inflection 3.0 จะรันผ่าน Intel Tiber AI Cloud บริการคลาวด์ของอินเทล (ที่มีเครื่องของอินเทล เช่น Xeon, Gaudi) อีกทีหนึ่ง เหตุผลคงมีทั้งเรื่องทรัพยากรเงินของ Inflection มีน้อยลง ไม่สามารถซื้อเครื่อง Gaudi มารันเองได้ และในอีกทาง อินเทลเองก็ต้องการลูกค้าหน้าใหม่ๆ มาใช้งาน Gaudi เพื่อสร้างชื่อเสียงให้ตัวชิป ตามแผนการที่ต้องการแย่งตลาดมาจาก NVIDIA อย่างน้อยก็ส่วนหนึ่ง</p>\n<p>ส่วนในระยะยาว หากลูกค้าองค์กรต้องการระบบเซิร์ฟเวอร์ไปรัน Inflection 3.0 บริษัทก็มีบริการขายยกเครื่อง (AI appliance) ที่มีชิป Gaudi 3 อยู่ภายใน ระบบนี้จะเริ่มขายในไตรมาส 1/2025</p>\n<p>ที่มา - <a href=\"https://www.intel.com/content/www/us/en/newsroom/news/inflection-ai-intel-launch-enterprise-ai-system.html#gs.fsso8d\">Intel</a>, <a href=\"https://inflection.ai/blog/enterprise\">Inflection</a>, <a href=\"https://www.theregister.com/2024/10/07/inflection_ai_intel/\">The Register</a></p>\n<p><img alt=\"No Description\" src=\"https://www.blognone.com/sites/default/files/externals/13a41dd330ecc543bea4d60194facb6a.jpg\" /></p>\n</div></div></div><div><div>Topics: </div><div><div><a href=\"/topics/inflection-ai\">Inflection AI</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/enterprise\">Enterprise</a></div><div><a href=\"/topics/gaudi\">Gaudi</a></div><div><a href=\"/topics/intel\">Intel</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"17e7f6e4392153f29b33834c7017535873f1b177649c3a879b81baa1fb57636a","category":"Thai"}
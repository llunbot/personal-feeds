{"title":"Reddit ปรับเงื่อนไขการใช้งาน API หากต้องการข้อมูลเยอะๆ ไปเทรน AI ต้องจ่ายเงินแล้ว","link":"https://www.blognone.com/node/133511","date":1682052490000,"content":"<div><div><div><p>Reddit ประกาศปรับเงื่อนไขการใช้งาน API เรียกข้อมูล การเปลี่ยนแปลงสำคัญคือบริษัทใหญ่ๆ ที่ต้องการดึงข้อมูลจาก Reddit ในปริมาณมากๆ (เช่น นำคลังกระทู้และคอมเมนต์ไปเทรน AI) จะต้องจ่ายค่าใช้งานแล้ว</p>\n<p>เงื่อนไขแบบใหม่ของ Reddit จะมีข้อตกลง Developer Terms เป็นพื้นฐาน จากนั้นแยกย่อยตามรูปแบบการใช้งานต่างๆ เช่น Data API Terms, Reddit Embeds Terms, Ads API Terms โดยเงื่อนไขเกือบทั้งหมดยังเหมือนของเดิม ยกเว้น Data API ที่เพิ่ม premium tier เข้ามา แต่ยังไม่มีรายละเอียดเรื่องราคา</p>\n<p>Steve Huffman ผู้ก่อตั้งและซีอีโอ Reddit ให้สัมภาษณ์ว่า ข้อมูลบน Reddit เป็นสิ่งที่มีค่ามาก ดังนั้นถ้าเป็นบริษัทยักษ์ใหญ่ที่มีรายได้มหาศาลก็ควรต้องจ่ายเงินค่าใช้งาน แต่บริษัทยังเปิดให้นักพัฒนา นักวิจัย โครงการที่ไม่ใช้เชิงพาณิชย์ ใช้งานฟรีเช่นเดิม</p>\n<p>โมเดลภาษาขนาดใหญ่ (LLM) หลายตัว เช่น ChatGPT, Bard ล้วนแต่ใช้ Reddit เป็นแหล่งข้อมูลในการเทรนโมเดล กรณีของ Stable Diffusion แม้ไม่ได้ระบุตรงๆ แต่ก็มีคนวิเคราะห์ว่าน่าจะใช้เนื้อหาจาก \"user-generated content platforms\" ที่มีรูปภาพจำนวนมาก ซึ่งเป็นไปได้สูงว่ามี Reddit รวมอยู่ด้วย</p>\n<p>ที่มา - <a href=\"https://www.redditinc.com/blog/2023apiupdates\">Reddit</a>, <a href=\"https://arstechnica.com/information-technology/2023/04/reddit-will-start-charging-ai-models-learning-from-its-extremely-human-archives/\">Ars Technica</a></p>\n<p><img src=\"https://www.blognone.com/sites/default/files/externals/fa8bb23cc9048e60051526128819b0ed.jpg\" alt /></p>\n</div></div></div><div><div>Topics: </div><div><div><a href=\"/topics/reddit\">Reddit</a></div><div><a href=\"/topics/api\">API</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c9b2e035da46342417d002ccf6dd731d1cff3ec56c2d2a43d081c5b5976c85a0","category":"Thai"}
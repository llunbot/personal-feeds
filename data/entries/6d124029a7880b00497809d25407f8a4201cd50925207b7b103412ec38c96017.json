{"title":"Trump เจอผู้นำ Big Tech ได้ สี จิ้นผิง ก็เจอผู้นำ Big Tech ได้เหมือนกัน","link":"https://www.blognone.com/node/144761","date":1739896442000,"content":"<div><div><div><p>นี่มันคือยุคที่สหรัฐฯ กับจีนเดินหน้าแบทเทิลกันแท้ๆ ฝั่งหนึ่งผู้นำเทคระดับโลกก็โชว์ตัวพร้อมหน้าในวันที่ทรัมป์ทำพิธีสาบานตน อีกฝั่งหนึ่งอย่างจีนก็ไม่น้อยหน้าเช่นกัน</p>\n<p>สิ่งที่แตกต่างระหว่างจีนกับสหรัฐฯ ที่เห็นได้ชัดก็คือ ในยุคที่ทรัมป์รุ่งเรืองยุคแรก ผู้นำเทคฝั่งอเมริกาต่างเบือนหน้าหนี ใครๆ ก็ไม่เอาทรัมป์</p>\n<p>ยุคนั้นคือยุคที่ลิเบอรัลกำลังเบ่งบาน จนในที่สุดผู้นำบิ๊กเทคยักษ์ใหญ่ฝั่งอเมริกาก็โดนหลากหลายประเทศยื่นฟ้องกันถ้วนหน้าในฐานะที่เป็นบริษัทเทคยักษ์ใหญ่ที่ผูกขาด จำนวนไม่น้อยที่ฟ้องสำเร็จและบริษัทเทคต้องก้มหน้ารับกรรมจ่ายเงินชดใช้เยียวยา</p>\n<p>และในที่สุด เมื่อทรัมป์กลับมาสัญญิงสัญญาว่าจะทำให้อเมริกากลับมา Great again ก็เป็นไปได้ว่าบิ๊กเทคอาจจะเริ่มเห็นด้วยกับทรัมป์บ้างแล้ว ว่าผลกระทบเชิงบวกจากการที่มีผู้นำคอยปกป้องผลประโยชน์แห่งชาติ มันก็ส่งผลดีต่อบริษัทตัวเองด้วย</p>\n<p>เหล่าบิ๊กเทคที่เคยเออ-ออกับนโยบายสายลิเบอรัล จึงหันมาเริ่มเอาอกเอาใจทรัมป์ ด้วยการเริ่มถอดนโยบาย DEI ออกจากบริษัทตัวเองก่อนเลย และจำนวนไม่น้อยก็เดินหน้าบริจาคให้ทรัมป์เมื่อเขากลับมา แถมยังพร้อมหน้าแสดงความยินดีกับทรัมป์อย่างชัดเจน</p>\n<p>ขณะที่ฝั่งบริษัทเทคจีน กลับกลายเป็นพรรคคอมมิวนิสต์จีน หรือเป็นฝั่งรัฐบาลจีนเสียเองที่ไล่ทุบบริษัทเทค โทษฐานที่ผูกขาดมากไป ช่วงที่ถูกไล่ทุบก็ต้องยอมรับว่า เหล่าซีอีโอต่างพากันเก็บตัวกันถ้วนหน้า ความร่ำรวยก็ร่วงหล่นชนิดที่ใครๆ ก็ตกใจ</p>\n<p>กลายเป็นว่ายุคนี้ ผู้นำจีนเริ่มหันหน้าเข้าหาบิ๊กเทคจีนบ้างแล้ว หลังจากพยายามไล่ปราบอยู่นาน เมื่อถึงยุคที่ต้องร่วมมือ ทั้งสองฝ่ายก็หันหน้าเข้าหากัน</p>\n<p>ล่าสุด การปรากฎตัวของ Jack Ma ผู้นำบิ๊กเทคระดับโลกอย่าง Alibaba ที่เก็บตัวอยู่พักใหญ่ หายหน้าหายตาเป็นพักๆ ครั้งนี้เขากลับมาโชว์ตัวต่อหน้าผู้นำจีนอย่าง Xi Jinping ที่เคยไล่ทุบเทคจีนมาก่อน จึงทำให้โลกประหลาดใจ <a href=\"https://www.blognone.com/node/144746\">จากการจัดประชุมเพื่อหารือกับผู้นำบิ๊กเทคเมื่อวันจันทร์ที่ผ่านมา</a></p>\n<p>การปรากฎตัวครั้งนี้ของ Jack Ma แห่ง Alibaba เขาไม่ได้มาแค่คนเดียว แต่มาทั้งองคาพยพของเหล่าบิ๊กเทคจีน ตัวอย่างบิ๊กเนมที่ว่า อาทิ Wang Chuanfu ผู้ก่อตั้ง BYD, Robin Zeng ผู้ก่อตั้งบริษัทแบตเตอรี่ยักษ์ใหญ่อย่าง CATL</p>\n<p>Wang Xing เจ้าอาณาจักรแพลตฟอร์มเดลิเวอรี่ Meituan, Ren Zhengfei ผู้ก่อตั้งบริษัทอุปกรณ์เครือข่ายและโทรคมนาคมยักษ์ใหญ่อย่าง Huawei, Lei Jun ผู้ก่อตั้ง Xiaomi</p>\n<p>Liang Wenfeng ผู้ก่อตั้ง AI อย่าง DeepSeek ที่กำลังมาแรงก็มาฝากเนื้อฝากตัวกับ Xi ด้วย ไหนจะ Pony Ma แห่ง Tencent อีก เรียกว่า บิ๊กเทคจีนมากันพร้อมหน้า จนสัมผัสได้ว่า ถ้าทรัมป์โชว์พลังเทคโนโลยีจากเครือข่ายเศรษฐีบิ๊กเทคฝั่งอเมริกันได้ จีนก็พร้อมปะทะแบบไม่น้อยหน้าเช่นกัน</p>\n<p>ถ้าทรัมป์ กำลังส่งสัญญาณว่า จะทำให้อเมริกากลับมายิ่งใหญ่อีกครั้ง</p>\n<p>สี จิ้นผิง ก็กำลังส่งสัญญาณเหมือนกันว่ากำลังเดินหน้าฟื้นฟูเศรษฐกิจด้วยเทคโนโลยี</p>\n<p>Xi Jinping กล่าวกับผู้นำบิ๊กเทคว่า ถึงเวลาแล้ว ที่เหล่าผู้ประกอบการจากบิ๊กเทคทั้งหลายจงร่วมมือกันเดินหน้ารับใช้ประเทศ ร่วมกันทำงานอย่างหนักเพื่อพัฒนาประเทศ เคารพกฎหมาย ช่วยกันผลักดันธุรกิจเพื่อทำให้ผู้คนมั่งคั่งร่ำรวยไปด้วยกัน</p>\n<p><img alt=\"No Description\" src=\"https://www.blognone.com/sites/default/files/externals/6ab14b7fafc679741b4b11f4b0af3a97.jpeg\" /></p>\n<p>Ref: <a href=\"https://asia.nikkei.com/Business/China-tech/Alibaba-founder-Jack-Ma-meets-Xi-Jinping-alongside-China-tech-bigwigs\">Nikkei</a></p>\n</div></div></div><div><div>Topics: </div><div><div><a href=\"/topics/china\">China</a></div><div><a href=\"/topics/xi-jinping\">Xi Jinping</a></div><div><a href=\"/topics/donald-trump\">Donald Trump</a></div><div><a href=\"/topics/america\">America</a></div></div></div>","author":"Porplaa","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6d124029a7880b00497809d25407f8a4201cd50925207b7b103412ec38c96017","category":"Thai"}
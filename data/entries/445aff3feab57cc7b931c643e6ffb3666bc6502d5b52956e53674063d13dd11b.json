{"title":"Valve ย้ำอีกรอบ ไม่ออก Steam Deck ใหม่ทุกปี จะรอจนประสิทธิภาพชิปดีขึ้นก้าวกระโดด","link":"https://www.blognone.com/node/142677","date":1729480547000,"content":"<div><div><div><p>Lawrence Yang และ Yazan Aldehayyat ทีมออกแบบเครื่อง Steam Deck ให้สัมภาษณ์กับเว็บ Reviews.org ของออสเตรเลีย เนื่องในโอกาส Steam Deck วางขายอย่างเป็นทางการในออสเตรเลีย</p>\n<p>ประเด็นที่น่าสนใจคือการเปรียบเทียบ Steam Deck กับคู่แข่งอย่าง ROG Ally โดย Yang บอกว่าไม่อยากให้มองเป็นสงคราม ในมุมมองของ Valve ตอนที่ทำ Steam Deck มองว่าเป็นอุปกรณ์แขนงใหม่ (PC as a handheld) ซึ่งไม่เคยมีในตลาดมาก่อน และหวังว่าการเริ่มต้นของ Valve จะช่วยจุดประกายให้บริษัทอื่นๆ ทำตามบ้าง ซึ่งก็ทำได้สำเร็จตามเป้า</p>\n<p>Yang มีหลายบริษัทเข้ามาทำเครื่องเกมพีซีพกพา แต่ละรายพยายามแก้ปัญหาของฮาร์ดแวร์กลุ่มนี้ในทิศทางที่ต่างกันไป หลายอย่างประสบความสำเร็จและกลายเป็นสิ่งที่บริษัทอื่นๆ เห็นแล้วทำต่อ โดยเขาบอกว่าสิ่งที่อยากเห็นบริษัทอื่นๆ ลอก Steam Deck ไปคือการมีทัชแพดในตัว ช่วยให้ควบคุมเกมพีซีที่ออกแบบมาสำหรับเมาส์ได้ดีกว่าการใช้จอยสติ๊กหรือจอสัมผัส</p>\n<p>สิ่งที่ Yang ย้ำ (และ<a href=\"https://www.blognone.com/node/136687\">เคยพูดมาแล้วในบทสัมภาษณ์ก่อนๆ ของเขา</a>) คือ Steam Deck จะไม่ออกรุ่นอัพเดตใหม่ทุกปี เขาบอกว่าไม่มีเหตุผลที่จะทำเช่นนั้น แนวทางของ Valve คือจะรอจนฮาร์ดแวร์พัฒนาขึ้นแบบกระโดดข้ามเจ็น (generational leap) โดยใช้แบตเตอรี่ได้นานเท่าเดิม เมื่อนั้นค่อยออก Steam Deck 2</p>\n<p>Aldehayyat บอกว่าสิ่งที่เขาอยากทำใน Steam Deck รุ่นหน้าคือ variable refresh rate (VRR) แบบเดียวกับที่มีใน ROG Ally X และการทำให้อายุแบตเตอรี่ใช้ได้ยาวนานขึ้นอีก แม้ว่ารุ่นปัจจุบันถือว่าทำได้ดีแล้วก็ตาม</p>\n<p>ที่มา - <a href=\"https://www.reviews.org/au/games/valve-steam-deck-australia-interview/\">Reviews.org</a></p>\n<p><img src=\"https://www.blognone.com/sites/default/files/externals/829d60745ee43cf6a6eb757f25847e27.jpg\" /></p>\n</div></div></div><div><div>Topics: </div><div><div><a href=\"/topics/steam-deck\">Steam Deck</a></div><div><a href=\"/topics/valve\">Valve</a></div><div><a href=\"/topics/games\">Games</a></div><div><a href=\"/topics/handheld\">Handheld</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"445aff3feab57cc7b931c643e6ffb3666bc6502d5b52956e53674063d13dd11b","category":"Thai"}
{"title":"Apple ต่อเวลาใช้ Emergency SOS ฟรี สำหรับ iPhone 14 รวมเป็น 3 ปี - ในไทยก็ยังใช้งานไม่ได้","link":"https://www.blognone.com/node/136768","date":1700096749000,"content":"<div><div><div><p>แอปเปิลประกาศขยายเวลาทดลองใช้งานฟรี สำหรับ <a href=\"https://www.blognone.com/node/130304\">Emergency SOS</a> ฟีเจอร์ขอความช่วยเหลือในกรณีฉุกเฉินผ่านการเชื่อมต่อกับดาวเทียม รองรับพื้นที่ซึ่งอาจไม่มีสัญญาณมือถือ ซึ่งแอปเปิลเปิดให้กับ<a href=\"https://www.blognone.com/node/130275\">ผู้ซื้อ iPhone 14 และ iPhone 14 Pro</a> เมื่อปีที่แล้ว ใช้งานฟรี 2 ปี</p>\n<p>โดยสำหรับผู้ซื้อ iPhone 14 และ iPhone 14 Pro ที่เปิดใช้งานก่อน 15 พฤศจิกายน จากเดิมใช้งานได้ 2 ปี (ครบกำหนดปลายปี 2024 สำหรับผู้ซื้อกลุ่มแรก) จะเพิ่มให้อีก 1 ปี เป็นหมดในปี 2025 ทำให้ช่วงครบกำหนดจะเท่ากับผู้ซื้อ iPhone 15 และ iPhone 15 Pro ที่ได้ใช้งาน 2 ปีเช่นกัน</p>\n<p>จนถึงตอนนี้แอปเปิลก็ยังไม่ได้ประกาศว่าเมื่อครบกำหนดแล้ว ฟีเจอร์ Emergency SOS จะคิดราคาใช้งานเท่าใด ที่ผ่านมา Emergency SOS ได้แจ้งเตือน<a href=\"https://www.blognone.com/node/131881\">ช่วยเหลือผู้ประสบเหตุมาแล้ว</a>หลายกรณีในสหรัฐฯ อย่างไรก็ตามคุณสมบัติดังกล่าวยังไม่รองรับผู้ใช้งานในไทย</p>\n<p>อีกเหตุการณ์สืบเนื่องกันคือ Qualcomm <a href=\"https://www.blognone.com/node/136685\">ยกเลิกสัญญา</a>พัฒนาการส่งข้อความผ่านดาวเทียมกับ Iridium ทำให้ภาพรวมของบริการนี้อาจยังจำกัดในกลุ่มผู้ผลิตสมาร์ทโฟนต่อไประยะหนึ่ง</p>\n<p>ที่มา: <a href=\"https://www.theverge.com/2023/11/15/23962214/apple-emergency-sos-satellite-free-extra-year-iphone-14\">The Verge</a></p>\n<p><img src=\"https://www.blognone.com/sites/default/files/externals/ee6ab125c1e6a52afb56cacb41fb1c88.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/iphone-14\">iPhone 14</a></div><div><a href=\"/topics/iphone-14-pro\">iPhone 14 Pro</a></div><div><a href=\"/topics/satellite\">Satellite</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"260499924ed5af19f7fa5ac3cd74a43f852fa4e9b0d1d11f076bdb5affe8d98a","category":"Thai"}
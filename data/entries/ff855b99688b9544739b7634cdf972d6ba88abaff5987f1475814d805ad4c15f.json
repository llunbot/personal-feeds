{"title":"ไต้หวันเตรียมหามาตรการรับมือ หากโดนจีนตัดสายเคเบิลใต้น้ำ เน็ตพังทั้งประเทศ","link":"https://www.blognone.com/node/134099","date":1685526102000,"content":"<div><div><div><p>รัฐบาลไต้หวันเริ่มหามาตรการแก้ปัญหา หากโดนรัฐบาลจีน \"ตัดเน็ต\" ด้วยการตัดสายเคเบิลใต้น้ำ ซึ่งจะทำให้เกาะไต้หวันไม่สามารถสื่อสารกับโลกภายนอกได้</p>\n<p>ปัญหานี้ไม่ได้เป็นแค่การคาดการณ์ เพราะช่วงเดือนกุมภาพันธ์ 2023 เกิดเหตุว่าหมู่เกาะ Matsu ในปกครองของไต้หวัน (แต่อยู่เกือบติดชายฝั่งจีน) โดนเรือสัญชาติจีนทำเคเบิลใต้น้ำขาด 2 เส้น (พิสูจน์ไม่ได้ว่าอุบัติเหตุหรือตั้งใจ) ทำให้การสื่อสารได้รับผลกระทบ ที่ร้ายไปกว่านั้นคือเรือซ่อมเคเบิลใต้น้ำไม่สามารถเข้าพื้นที่ได้เป็นเวลานาน 2 เดือน กว่าจะซ่อมเสร็จต้องรอถึงเดือนเมษายน</p>\n<p>เหตุการณ์นี้ทำให้รัฐบาลไต้หวันตื่นตัวอย่างมากเพื่อหาแนวทางแก้ไขในระยะยาว โดย Audrey Tang รัฐมนตรีกระทรวงดิจิทัลของไต้หวัน ให้สัมภาษณ์กับ Bloomberg ว่าสถานการณ์เลวร้ายที่สุดคือ \"ศัตรู\" โจมตีโครงข่ายโทรคมนาคมในประเทศ เพราะรู้หมดว่าเสาสัญญาณอยู่ตรงไหนบ้าง และยังยกกรณีว่าไต้หวันเคยเจอปัญหาสายเคเบิลใต้น้ำขาดเมื่อปี 2006 จากแผ่นดินไหว ซึ่งต้องใช้เวลาหลายสัปดาห์กว่าจะซ่อมเสร็จ</p>\n<p><img alt=\"No Description\" src=\"https://www.blognone.com/sites/default/files/externals/48a4320ce53adae7241427a31ee9823e.jpg\" /></p>\n<p>ภาพจาก <a href=\"https://twitter.com/audreyt/status/1641525487767031814\">@audreyt</a></p>\n<p>แนวทางหนึ่งที่เป็นไปได้คือใช้การสื่อสารผ่านดาวเทียมเป็นช่องทางสำรอง แม้ว่ามีแบนด์วิดท์ไม่มากเมื่อเทียบกับสายเคเบิลใต้น้ำ (0.01% ของแบนด์วิดท์) แต่ก็ดีกว่าไม่มีอะไรเลย ซึ่งรัฐบาลไต้หวันพูดคุยกับผู้ให้บริการดาวเทียมหลายราย เช่น SES Global, OneWeb, Project Kuiper ของ Amazon เพื่อกระจายความเสี่ยง ส่วน Starlink ของ SpaceX กลับมีความเสี่ยงว่า Elon Musk ลงทุนในจีนเป็นเงินมหาศาล และเคยให้สัมภาษณ์ว่าไต้หวันควรยอมเป็นเขตปกครองพิเศษของจีน ทำให้คนไต้หวันไม่ไว้วางใจ</p>\n<p>ส่วนเรื่องสายเคเบิลใต้น้ำ ไต้หวันยังพยายามสร้างสายเคเบิลใหม่ๆ เพิ่มเพื่อสำรองช่องทางให้มากที่สุด พัฒนาระบบความปลอดภัยของสายเคเบิลร่วมกับชาติพันธมิตรต่างๆ เช่น G7 และ Quad</p>\n<p>นอกจากนี้ ไต้หวันยังพยายามคุยกับภาคเอกชนให้ระบบสื่อสารออนไลน์ต่างๆ สามารถใช้งานกันเองในประเทศได้ แม้โดนตัดทราฟฟิกออกสู่โลกภายนอก เพื่อให้รัฐบาลไต้หวันยังสามารถสื่อสารกับประชาชนของตัวเองได้ ตัวอย่างคือ Google Meet ตอนนี้ใช้ routing เฉพาะในประเทศแล้ว ในขณะที่ Zoom ยังต้องวิ่งออกนอกประเทศก่อนมาสร้างการเชื่อมต่อในประเทศ</p>\n<p>ที่มา - <a href=\"https://asia.nikkei.com/Opinion/Taiwan-s-island-internet-cutoff-highlights-infrastructure-risks\">Nikkei Asia</a>, <a href=\"https://www.bloomberg.com/news/articles/2023-05-29/taiwan-prepares-for-china-cutting-off-internet-phone-communications\">Bloomberg</a></p>\n</div></div></div><div><div>Topics: </div><div><div><a href=\"/topics/taiwan\">Taiwan</a></div><div><a href=\"/topics/telecom\">Telecom</a></div><div><a href=\"/topics/china\">China</a></div><div><a href=\"/topics/submarine-cable\">Submarine cable</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ff855b99688b9544739b7634cdf972d6ba88abaff5987f1475814d805ad4c15f","category":"Thai"}
{"title":"Microsoft Flight Simulator 2024 ให้ออกไปเดินนอกเครื่องบินได้, ลงจอดบนเรือได้ทุกลำบนโลก","link":"https://www.blognone.com/node/141335","date":1723175505000,"content":"<div><div><div><p>Jorge Neumann หัวหน้าทีมพัฒนาเกม <a href=\"https://www.blognone.com/node/140257\">Microsoft Flight Simulator 2024</a> ให้สัมภาษณ์กับเว็บไซต์ PC Gamer เปิดเผยว่าเกมภาคนี้ ผู้เล่นสามารถจอดเครื่องบินแล้วลงมาเดินเล่น ชมวิวและสถานที่นอกเครื่องบินได้ด้วย</p>\n<p>เหตุผลเป็นเพราะโลกในเกม Microsoft Flight Simulator 2024 มีความละเอียดสูงมาก เป็นการจำลองโลกทั้งใบมาไว้ในเกม ตัวโมเดลสถานที่สะท้อนข้อมูลจริงจากภาพถ่ายทางอากาศอยู่แล้ว สิ่งที่เกมภาคนี้ทำเพิ่มคือเปิดให้ผู้เล่นสามารถเห็นโลกในเกมผ่านสายตาของมนุษย์ได้ด้วย ซึ่ง Neuman บอกว่าเขารอดูว่าผู้เล่นจะตอบสนองต่อฟีเจอร์นี้อย่างไร เช่น บินไปดูบ้านที่ตัวเองเกิด บ้านของเพื่อนๆ เพื่อดูหน้าตาของบ้านหลังนั้นในเกมได้</p>\n<p>ฟีเจอร์ใหม่อีกอย่างของเกมภาค 2024 คือสามารถลงจอดบนเรือได้ทุกลำในโลก โดยเป็นเรือจริงๆ ตามพิกัดจริงแบบเรียลไทม์ เพราะดึงข้อมูลจาก transponder ของเรือที่ประกาศตำแหน่งอยู่แล้ว</p>\n<p>ข้อมูลของโลกในเกมปี 2024 ยังมีสนามบินสำหรับเครื่องร่อน glider, แท่นขุดเจาะน้ำมัน, ประภาคารทุกแห่งในโลก แต่การเพิ่มข้อมูลละเอียดขึ้นในระดับนี้ กลับใช้พื้นที่ติดตั้งน้อยลง เพราะทีมพัฒนาได้ปรับสถาปัตยกรรมการจัดเก็บข้อมูลในเกมใหม่ โยกข้อมูลจำนวนมากขึ้นคลาวด์ ทำให้ขนาดของไฟล์ติดตั้งปี 2024 เหลือประมาณ 50GB เท่านั้น เทียบกับเกมภาคปี 2020 ที่มีไฟล์ตั้งต้น 130GB และหากรวมอัพเดตภายหลังแล้วอาจใหญ่ถึง 500GB เลยด้วยซ้ำ</p>\n<p>เกมมีกำหนดวางขาย 19 พฤศจิกายน 2024</p>\n<p>ที่มา - <a href=\"https://www.pcgamer.com/games/sim/flight-simulator-2024s-huge-ambition-means-you-can-now-exit-the-plane-walk-around-you-can-land-on-every-ship-and-it-looks-like-a-first-person-shooter-environment/\">PC Gamer</a></p>\n<p><img alt=\"No Description\" src=\"https://www.blognone.com/sites/default/files/externals/298c4ada75f5d5f03d69c9f76f40dabc.jpeg\" /></p>\n</div></div></div><div><div>Topics: </div><div><div><a href=\"/topics/flight-simulator\">Flight Simulator</a></div><div><a href=\"/topics/games\">Games</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4ecd32c4520434f1aec086e9efc25fad272fe300e0262480d24fbb9a85387653","category":"Thai"}
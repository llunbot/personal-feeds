{"title":"ทีมงาน Donkey Kong Country Returns ต้นฉบับโวย เวอร์ชัน HD ตัดการให้เครดิตรายคนออกไป","link":"https://www.blognone.com/node/144197","date":1737215742000,"content":"<div><div><div><p>นินเทนโดเริ่มขาย <a href=\"https://www.blognone.com/node/140470\">Donkey Kong Country Returns HD</a> เวอร์ชัน Nintendo Switch เมื่อวันที่ 16 มกราคมที่ผ่านมา ซึ่งเป็นเกมที่พอร์ตจากต้นฉบับ Donkey Kong Country Returns ของ Wii ในปี 2010 แต่คนที่เล่นเกมนี้จบก็มีคำถามเรื่องเครดิตทีมงานท้ายเกม</p>\n<p>Donkey Kong Country Returns ต้นฉบับนั้นพัฒนาโดยสตูดิโอ Retro Studio และมีนินเทนโดเป็นผู้เผยแพร่เกม แต่ในเวอร์ชัน Donkey Kong Country Returns HD นี้พัฒนาโดยสตูดิโอ Forever Entertainment ซึ่งเครดิตท้ายเกมนั้นมีรายชื่อทีมงานของ Forever Entertainment ครบถ้วน ขณะที่ทีมงานต้นฉบับของ Retro Studio ไม่มีการระบุรายชื่อเลย เป็นข้อความรวม ๆ ว่าเกมนี้อิงจากผลงานของ Retro Studio</p>\n<p>Eurogamer ได้สอบถามไปทางนินเทนโดในประเด็นนี้ และได้คำตอบว่านินเทนโดเชื่อเรื่องการให้เครดิตที่เหมาะสม กับทุกคนที่มีส่วนร่วมในการสร้างสรรค์เกม รวมถึงให้คุณค่ากับทุกงานในขั้นตอนการพัฒนาเกมนั้น ซึ่งยังไม่ได้มีคำตอบเรื่องการให้เครดิตแบบรวมในกรณีนี้ โดย Eurogamer ได้สอบถามเพิ่มเติมและกำลังรอคำตอบ</p>\n<p>ประเด็นการให้เครดิตในเกมที่สร้างใหม่ของนินเทนโด เคยมีประเด็นมาแล้วครั้งหนึ่งใน <a href=\"https://www.blognone.com/node/132564\">Metroid Prime Remastered</a> ของ Retro Studio เช่นกัน โดยให้เครดิตว่าอิงจากผลงานต้นฉบับของ GameCube และ Wii ไม่ได้ให้เครดิตเป็นรายบุคคล</p>\n<p>ที่มา: <a href=\"https://www.eurogamer.net/former-retro-studios-engineer-let-down-by-metroid-prime-remasters-lack-of-credit-for-original-team\">Eurogamer</a></p>\n<p><img alt=\"No Description\" src=\"https://www.blognone.com/sites/default/files/externals/a3ad64390a5954b795cf1a0c25d63e69.png\" /></p>\n</div></div></div><div><div>Topics: </div><div><div><a href=\"/topics/donkey-kong\">Donkey Kong</a></div><div><a href=\"/topics/games\">Games</a></div><div><a href=\"/topics/nintendo\">Nintendo</a></div><div><a href=\"/topics/nintendo-switch\">Nintendo Switch</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b73c6803fdd4809a23884767e730733522391968069cd24699b62e69ca636a2c","category":"Thai"}
{"title":"CEO ของ Weibo ทดสอบนโยบายใหม่ใช้ชื่อจริงในบัญชีของตัวเอง","link":"https://www.blognone.com/node/136369","date":1698120127000,"content":"<div><div><div><p>Wang Gaofei ซีอีโอของ Weibo ออกยืนยันว่าจีนอาจออกกฎหมายห้ามการแสดงความคิดเห็นบนแพลตฟอร์มด้านการเมือง และการเงินแบบไม่แสดงตน โดยกำหนดให้ผู้ใช้งานแสดงชื่อจริงของตนในบัญชีแทน โดยเริ่มจากทดสอบบนบัญชีตัวเองก่อน</p>\n<p>ในช่วงไม่กี่วันที่ผ่านมา เหล่าอินฟลูเอนเซอร์หลายคนใน Weibo กล่าวว่าพวกเขาได้รับแจ้งว่าผู้ใช้งานที่แสดงความคิดเห็นเกี่ยวกับการเมือง บันเทิง และการเงินที่มีผู้ติดตามตั้งแต่ 1 ล้านคนขึ้นไป จะต้องเริ่มแสดงชื่อจริงของตน แต่เหล่าอินฟลูเอนเซอร์กลับไม่ได้บอกว่าการแจ้งเตือนนี้มาจากไหน และหน่วยงานกำกับดูแลทางไซเบอร์สเปซของจีนก็ไม่ได้ออกมาให้ความเห็นแต่อย่างใด</p>\n<p>ส่วนการใช้ชื่อจริงของ Wang Gaofei ในบัญชี Weibo ถูกพบโดยผู้ใช้งานทั่วไป ซึ่งทำให้ Wang Gaofei มาคอมเมนท์ตอบกลับว่าเขากำลังทดสอบนโยบายนี้ในบัญชีของเขาเองก่อน “ผู้ที่ติดตามบัญชีของผมมายาวนาน ทุกคนรู้ดีว่าผมพยายามใช้ฟังก์ชันใหม่กับบัญชีตัวเองก่อน” เขาเขียน</p>\n<p>Wang Gaofei มีผู้ติดตาม 957,000 คนบนแพลตฟอร์ม กล่าวว่านโยบายการใช้ชื่อจริงใหม่นี้สามารถขยายไปยังผู้ใช้ที่มีผู้ติดตามเกิน 5 แสนคนขึ้นไปในอนาคตได้ นอกจากนี้เขายังแนะนำด้วยว่าการลบผู้ติดตามสามารถใช้เพื่อหลีกเลี่ยงนโยบายนี้ได้</p>\n<p>แม้ว่าอุตสาหกรรมสื่อของจีนส่วนใหญ่จะถูกควบคุมอย่างเข้มงวดโดยรัฐบาล แต่ในช่วงหลายปีที่ผ่านมาก็มีบล็อกเกอร์ หรือกลุ่มสื่ออิสระขนาดเล็กที่เรียกว่า Zimeiti เพิ่มขึ้น ซึ่งมักจะมีความเชี่ยวชาญในบางภาคส่วน ซึ่งมีอิทธิพลในหมู่ผู้อ่านอย่างมาก</p>\n<p>หน่วยงานกำกับดูแลทางไซเบอร์สเปซของจีนพยายามที่จะควบคุมกิจกรรมนี้ โดยเริ่มการปราบปรามหลายด้าน ซึ่งทำให้บล็อกเกอร์จำนวนมากปิดตัวลง หรือปรับแพลตฟอร์มโซเชียลมีเดียของตนให้ไม่ถูกเพ็งเล็งจากหน่วยงานดังกล่าว</p>\n<p><img src=\"https://www.blognone.com/sites/default/files/externals/e6990d0de37b4d7023b2da046ea5f9c9.jpg\" /></p>\n<p>ที่มา - <a href=\"https://www.reuters.com/technology/ceo-chinas-weibo-tests-new-real-name-policy-his-own-account-2023-10-20/\">Reuters</a></p>\n</div></div></div><div><div>Topics: </div><div><div><a href=\"/topics/sina-weibo\">Sina Weibo</a></div><div><a href=\"/topics/social-media\">Social Media</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"38165070e9899ef6910b4f2a38db99a42f04215c12b9bd881a87a178c383fbf8","category":"Thai"}
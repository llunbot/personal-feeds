{"title":"เผยเอกสาร ก.การคลังสหรัฐ ถูกแฮ็ก คาดเป็นแฮ็กเกอร์ที่สนับสนุนโดยรัฐบาลจีน","link":"https://www.blognone.com/node/143870","date":1735622968000,"content":"<div><div><div><p>เว็บไซต์ TechCrunch เผยแพร่จดหมายของกระทรวงการคลังสหรัฐ (Department of the Treasury) ส่งถึงประธานกรรมาธิการด้านการธนาคารของวุฒิสภาสหรัฐ รายงานว่าพบการแฮ็กระบบภายในของกระทรวง โดยกลุ่มแฮ็กเกอร์ที่ได้รับการสนับสนุนจากรัฐบาลจีน</p>\n<p>ตอนนี้ยังมีรายละเอียดของการแฮ็กครั้งนี้เปิดเผยออกมาไม่เยอะนัก บอกแค่ว่าผู้ค้นพบการแฮ็กครั้งนี้คือบริษัทซอฟต์แวร์ด้านการยืนยันตัวตน BeyondTrust แล้วจึงแจ้งเตือนมายังกระทรวงในวันที่ 8 ธันวาคม 2024 แฮ็กเกอร์ได้คีย์ของ Beyond Trust ผ่านมาทางระบบสนับสนุนไอทีของกระทรวง และสามารถเข้าถึงเอกสารจำนวนหนึ่งได้</p>\n<p>กระทรวงการคลังสหรัฐได้ร่วมมือกับ FBI, หน่วยงานด้านความมั่นคงไซเบอร์ Cybersecurity and Infrastructure Security Agency (CISA), หน่วยข่าวกรอง และผู้เชี่ยวชาญด้านการสืบสวนจากภายนอก จนได้ข้อสรุปว่าแฮ็กเกอร์นี้เป็นกลุ่มที่ได้การสนับสนุนจากรัฐบาลจีน จึงกลายเป็นประเด็นความมั่นคงระดับโลกตามมา (และอาจเป็นประเด็นว่าทำไม ก.คลัง ถึงปิดข่าวนี้แต่แรก)</p>\n<p>ตัวแทนของสถานทูตจีนในวอชิงตันดีซี ออกมาปฏิเสธความเกี่ยวข้อง และบอกว่ารัฐบาลสหรัฐจำเป็นต้องแสดงหลักฐานให้เห็นว่าการแฮ็กครั้งนี้มีรัฐบาลจีนมาเกี่ยวข้องอย่างไร</p>\n<p>ที่มา - <a href=\"https://www.documentcloud.org/documents/25472698-letter-from-treasury-re-december-2024-cyberattack/\">เอกสารฉบับเต็ม</a>, <a href=\"https://techcrunch.com/2024/12/30/us-treasury-says-china-stole-documents-in-major-cyberattack/?guccounter=1\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/e939cbb7d3982c5472c654ffa2d0ce3b.jpeg\" /></p>\n</div></div></div><div><div>Topics: </div><div><div><a href=\"/topics/usa\">USA</a></div><div><a href=\"/topics/hacking\">Hacking</a></div><div><a href=\"/topics/security\">Security</a></div><div><a href=\"/topics/china\">China</a></div><div><a href=\"/topics/beyondtrust\">BeyondTrust</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"97f38a37bf4064953f970e5770ee97bfd1a3b5b8b75ca5e5bf3cfe3b53268b55","category":"Thai"}
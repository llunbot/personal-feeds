{"title":"Square Enix ประกาศแผนธุรกิจ 3 ปี \"รีบูต\" บริษัทใหม่ มุ่งสู่การทำเกมมัลติแพลตฟอร์ม","link":"https://www.blognone.com/node/139728","date":1715649733000,"content":"<div><div><div><p>ใน<a href=\"https://www.blognone.com/node/139716\">งานแถลงผลประกอบการไตรมาสของ Square Enix เมื่อวานนี้</a> ที่ออกมาไม่ดีนัก เพราะกำไรสุทธิลดลงมาก ทาง Square Enix ได้ประกาศ \"แผนธุรกิจระยะกลาง 3 ปี\" ฉบับใหม่ (Medium-term Business Plan) ออกมาพร้อมกัน</p>\n<p>แผนฉบับนี้เริ่มจากการรีวิวแผนฉบับเดิม ว่าผลประกอบการในปีสุดท้าย (FY2024) ไม่เข้าเป้าทั้งแง่รายได้และกำไรจากการดำเนินการ โดยสิ่งที่สำเร็จตามเป้าคือ การขยายฐานผู้เล่น MMO, ธุรกิจสิ่งพิมพ์ สวนสนุก ของที่ระลึก, <a href=\"https://www.blognone.com/node/128272\">การขายสตูดิโอเกมในต่างประเทศออกไปบางส่วน</a> แต่สิ่งที่ไม่ประสบความสำเร็จคือ การทำเกมระดับ HD ให้มีกำไรสูง, การออกเกมระดับ SD ที่ประสบความสำเร็จ, การออกเกมที่ฐานผู้เล่นทับซ้อนกันแล้วมาแย่งกันเอง</p>\n<p>แผนฉบับใหม่ของ Square Enix จะอิงอยู่บนหลักปรัชญาใหม่ของบริษัทว่า <strong>Enrich people’s own life with our help of creating precious “unforgettable experiences”</strong> โดยคำว่า \"ประสบการณ์ที่ลืมไม่ลง\" จะกลายมาเป็นแกนหลักของบริษัท</p>\n<p><img alt=\"No Description\" src=\"https://www.blognone.com/sites/default/files/externals/29fd95e339580a33e82030cf5876f72c.png\" /></p>\n<p>แผนธุรกิจ 3 ปีฉบับใหม่ ใช้ชื่อแผนว่า <strong>Square Enix Reboots, and Awakens</strong> ตั้งเป้าใช้เวลา 3 ปีนี้ \"รีบูต\" บริษัทใหม่เพื่อการเติบโตในระยะยาว มีด้วยกัน 4 ข้อคือ</p>\n<p>1) Enhance productivity by optimizing the development footprint in the Digital Entertainment (DE) segment<br />\n2) Diversify earnings opportunities by strengthening customer contact points<br />\n3) Roll out initiatives to create additional foundational stability<br />\n4) Strike a balance between shareholder return and growth investment when allocating capital</p>\n<p><img alt=\"No Description\" src=\"https://www.blognone.com/sites/default/files/externals/6b690255bae8833e2af89a2c3724ca08.png\" /></p>\n<p>แผนการข้อ 1 ชี้ให้เห็นว่า กระบวนการพัฒนาเกมของ Square Enix มีปัญหา โดยในไตรมาสล่าสุด <a href=\"https://www.blognone.com/node/139505\">บริษัทต้องยกเลิกโครงการพัฒนาเกม และบันทึกขาดทุนทางบัญชี</a> แปลว่ากระบวนการออกเกมต้องมีวินัยมากขึ้น (a disciplined pipeline strategy)</p>\n<p>แนวทางใหม่ของบริษัทจะต้องกลับมาเน้นคุณภาพมากกว่าจำนวน ต้องหาจุดสมดุลใหม่ระหว่างเสรีภาพในการสร้างสรรค์ของทีมพัฒนา (product-out) กับเสียงสะท้อนและข้อมูลของลูกค้ากลับเข้ามายังทีม (market-in) เกมใหญ่ๆ ระดับ AAA ในแฟรนไชส์หลัก จะยังต้องออกอย่างสม่ำเสมอ แต่จะปรับการออกเกมระดับกลาง (mid-class title) ที่ไม่อิงกับแฟรนไชส์หลัก และเน้นอัตรากำไรที่ดีด้วย ส่วนเกมขนาดเล็กระดับ SD จะต้องระมัดระวังมากขึ้น เพื่อเพิ่มโอกาสในกลายเป็นเกมฮิตให้สูงขึ้น</p>\n<p>ฝั่งโครงสร้างองค์กรเอง จะเลิกใช้โครงสร้างแยกตามหน่วยธุรกิจ (business unit-based organizational design)  เปลี่ยนมาใช้โครงสร้างองค์กรรวม (operationally integrated organization) และปรับวิธีจัดการโครงการพัฒนาเกมใหม่ หาสมดุลใหม่ระหว่างการให้อิสระในการสร้างสรรค์กับพนักงาน และการจัดการจากส่วนกลาง</p>\n<p><img alt=\"No Description\" src=\"https://www.blognone.com/sites/default/files/externals/657d965f4fddf9ea8fa54606579bce19.png\" /></p>\n<p>แผนการข้อ 2 เป็นสิ่งที่ทุกคนพูดถึงและให้ความสนใจ เพราะ Square Enix ประกาศชัดว่าจะย้ายวิธีการออกเกมมาเป็นข้ามแพลตฟอร์ม (Shift to a multiplatform strategy) เพื่อขยายโอกาสในการขายเกมให้มากที่สุด บริษัทระบุชื่อแพลตฟอร์มชัดว่าได้แก่ \"Nintendo platforms, PlayStation, Xbox, and PCs\" (สังเกตว่าใช้คำว่า Nintendo platforms คือหมายถึงเครื่องใหม่ของนินเทนโดด้วย)</p>\n<p>ส่วนเกมไซส์เล็กระดับ SD จะไม่จำกัดแค่แพลตฟอร์มมือถือ iOS/Android อย่างเดียว แต่จะมีโอกาสออกเวอร์ชันพีซีเพิ่มด้วย เพื่อขยายฐานผู้เล่นให้กว้างที่สุด</p>\n<p>ยุทธศาสตร์ข้อนี้เป็นการยอมรับกลายๆ ว่า แนวทางการผูกเกมเด่นไว้เป็นเอ็กซ์คลูซีฟกับ PlayStation นั้นไม่เวิร์คอีกต่อไป <a href=\"https://www.blognone.com/node/139338\">โดยเฉพาะกรณีของ FF7 Rebirth ที่ยอดขายดูเหมือนไม่เข้าเป้า</a> ซึ่งเป็นแนวทางที่ผู้เล่นวิจารณ์มาตลอด ยิ่งเมื่อเทียบกับความสำเร็จของ FF15 ในอดีตที่วางขายบนทุกแพลตฟอร์มพร้อมกัน และมียอดขายสูงเป็นประวัติการณ์ของซีรีส์ด้วย</p>\n<p><img alt=\"No Description\" src=\"https://www.blognone.com/sites/default/files/externals/9754b6ab32f2e6729d412979ae184429.png\" /></p>\n<p>แผนการข้อ 3 พูดเรื่องการปรับโครงสร้างองค์กรฝั่งนอกญี่ปุ่นใหม่ ลดค่าใช้จ่ายลง เพิ่มความร่วมมือกับฝั่งญี่ปุ่นมากขึ้น, ปรับนโยบายด้าน HR ใหม่ ทั้งการจ้างงาน การโปรโมท การอบรม, ปรับวิธีการทำงานของทีมพัฒนา เพิ่มประสิทธิภาพในการทำงานไฮบริด และปรับอาคารสำนักงานให้ดึงพลังของทีมพัฒนาได้ดีขึ้น</p>\n<p>แผนการข้อ 4 เป็นเรื่องการจัดสรรเงินทุน หาสมดุลใหม่ระหว่างการปันผลคืนให้ผู้ถือหุ้น การซื้อหุ้นคืน (จำกัดการปันผลที่ 30% ของกำไร) และการนำกำไรกลับมาลงทุนหรือซื้อกิจการ</p>\n<p><img alt=\"No Description\" src=\"https://www.blognone.com/sites/default/files/externals/eac5e857a1f7cc43015ce4baa0a213dd.png\" /></p>\n<p>ที่มา - <a href=\"https://www.hd.square-enix.com/eng/news/pdf/20240513_01_en.pdf\">Square Enix (PDF)</a></p>\n</div></div></div><div><div>Topics: </div><div><div><a href=\"/topics/square-enix\">Square Enix</a></div><div><a href=\"/topics/games\">Games</a></div><div><a href=\"/topics/financial-report\">Financial Report</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f3fa104ff04aa1e14cdd20750f8206a2283aae74a22f1d423e2abf407edc7679","category":"Thai"}
{"title":"ภาษา Swift มีอายุครบ 10 ปี แอปเปิลบอกเหมาะใช้แทน C++ ที่สุด, Swift 6.0 ออกปีนี้","link":"https://www.blognone.com/node/140410","date":1718506929000,"content":"<div><div><div><p><a href=\"https://www.blognone.com/node/56920\">แอปเปิลเปิดตัวภาษา Swift ครั้งแรกในปี 2014</a> เพื่อเป็นภาษาหลักสำหรับพัฒนาแอพบน iOS และ macOS แทน Objective-C ของเดิม</p>\n<p>ปีนี้ถือเป็นการครบรอบ 10 ปีของภาษา Swift ซึ่งในงาน WWDC 2024 สัปดาห์ที่แล้วก็มีการฉลองกันเล็กๆ น้อยๆ ในเรื่องนี้</p>\n<p>Ted Kremenek ผู้อำนวยการฝ่าย Languages &amp; Runtimes ของแอปเปิล กล่าวในหัวข้อ Platforms State of the Union ของ WWDC ว่า Swift เกิดขึ้นมาเพื่อลดความซับซ้อนของการใช้ภาษา C, C++, Objective-C ลง ซึ่งตอนนี้มีแอพที่สร้างด้วย Swift มากกว่า 1 ล้านตัวแล้ว และไม่ใช่แค่แอพอย่างเดียว เพราะแอปเปิลเองก็นำ Swift ไปใช้เขียนส่วนต่างๆ ของระบบปฏิบัติการ ลงไปจนถึงชั้นของเฟิร์มแวร์ด้วย แม้กระทั่ง <a href=\"https://www.blognone.com/node/140300\">ระบบเซิร์ฟเวอร์ Private Cloud Compute ตัวใหม่</a> ก็เขียนส่วนเครือข่ายด้วย Swift เช่นกัน</p>\n<p>Kremenek บอกว่า Swift ตอบโจทย์ทั้งเรื่องความปลอดภัยของหน่วยความจำ (safety), ประสิทธิภาพ (speed) และการเรียนรู้ได้ง่าย (approachability) แถมยังทำงานร่วมกับ C/C++ ได้ จึงเป็นภาษาที่เหมาะที่สุดในการใช้แทน C++ ซึ่งแอปเปิลก็กำลังค่อยๆ เปลี่ยนผ่านโค้ดเดิมที่เป็น C++ มาใช้ Swift ทดแทนต่อไป</p>\n<p><img alt=\"No Description\" src=\"https://www.blognone.com/sites/default/files/externals/52e00ab92185e81390c48d2f859254f5.jpeg\" /></p>\n<p>เขาบอกว่าอนาคตของ Swift ในอีก 10 ปีข้างหน้า ต้องการขยายฐานผู้ใช้งานให้กว้างขึ้นกว่าเดิม เช่น การพัฒนา<a href=\"https://marketplace.visualstudio.com/items?itemName=sswg.swift-lang\">ส่วนขยาย Swift บน Visual Studio Code</a> และ IDE ตัวอื่นที่รองรับ Language Server Protocol, ขยายลินุกซ์ดิสโทรที่รองรับให้มากขึ้น เพิ่ม Debian และ Fedora จากเดิมที่รองรับ Ubuntu, CentOS, Amazon Linux, Red Hat อยู่แล้ว อีกทั้งจะพัฒนาการใช้งานบนวินโดวส์ให้ดีขึ้น</p>\n<p>แอปเปิลยังเปิด <a href=\"https://github.com/swiftlang\">หน้าเพจองค์กร Swift บน GitHub</a> เพื่อเป็นโฮสต์โครงการต่างๆ ที่เกี่ยวกับ Swift รวมกันไว้ที่เดียว แทนการใช้ชื่อ \"Apple\" เพื่อให้ชุมชนผู้ใช้งานมีส่วนร่วมมากขึ้น</p>\n<p>ปีนี้แอปเปิลยังจะออก Swift 6.0 ที่มีฟีเจอร์สำคัญอย่าง data-race safety เพื่อป้องกันปัญหาการแย่งกันเข้าถึงข้อมูลตัวเดียวกัน (data race) แล้วทำงานผิดพลาด (<a href=\"https://www.swift.org/migration/documentation/migrationguide/\">รายละเอียด</a>) ตอนนี้ <a href=\"https://www.swift.org/migration/documentation/migrationguide/\">Swift 6.0 อยู่ระหว่างการทดสอบ</a> และตั้งเป้าออกรุ่นเสถียรในเดือนกันยายน 2024</p>\n<p>ที่มา - <a href=\"https://www.apple.com/newsroom/2024/06/apple-empowers-developers-and-fuels-innovation-with-new-tools-and-resources/\">Apple</a>, <a href=\"https://www.infoworld.com/article/3715359/swift-the-best-choice-to-succeed-c-plus-plus-apple-says.html#tk.rss_all\">Infoworld</a></p>\n</div></div></div><div><div>Topics: </div><div><div><a href=\"/topics/swift\">Swift</a></div><div><a href=\"/topics/apple\">Apple</a></div><div><a href=\"/topics/programming\">Programming</a></div><div><a href=\"/topics/c-0\">C++</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c79984b0c637d3dbff1f68e7c301c2018d5601038b3e63ac54d9bc72fd85f176","category":"Thai"}
{"title":"สมาคมคนตาบอดแห่งประเทศไทย แถลงคัดค้าน K PLUS บังคับปิด Accessibility Mode","link":"https://www.blognone.com/node/133066","date":1679098965000,"content":"<div><div><div><p>สมาคมคนตาบอดแห่งประเทศไทย ออกแถลงการณ์คัดค้านการบังคับปิด Accessibility Mode ระหว่างการใช้งาน K-Mobile Banking PLUS ของธนาคารกสิกรไทย จำกัด (มหาชน)</p>\n<p>ในแถลงการณ์ระบุว่าการปิด Accessibility Mode ของระบบปฏิบัติการ Android ส่งผลกระทบอย่างมากต่อกลุ่มผู้ใช้ที่เป็นคนตาบอด เพราะไม่สามารถทำธุรกรรมของธนาคารผ่านสมาร์ทโฟนได้เลย จำเป็นต้องขอความช่วยเหลือจากผู้มีสายตาปกติ ซึ่งเกิดความเสี่ยงกับบัญชีของคนตาบอด จึงขอให้ธนาคารแก้ไขให้คนตาบอดสามารถใช้งาน K PLUS ได้โดยเร็วที่สุด และจัดให้มีการประชุมร่วมกันระหว่างธนาคารกับสมาคมฯ</p>\n<p>ข่าวอื่นที่เกี่ยวข้อง <a href=\"https://www.blognone.com/node/132716\">แบงค์ชาติระบุธนาคารป้องกันสิทธิ์ Accessiblity ในแอนดรอยด์ไม่ควรกระทบผู้ใช้ทั่วไป</a></p>\n<p>ที่มา - <a href=\"https://www.facebook.com/story.php?story_fbid=pfbid02nFmFggReAfjEv7uacSfsAakmT6fHKzYQy3mzgAXcca31djx3zYaZnKBbJSwGGKDGl&amp;id=100064671700955\">สมาคมคนตาบอดแห่งประเทศไทย</a></p>\n<p><img alt=\"No Description\" src=\"https://www.blognone.com/sites/default/files/externals/f1af110604b052a1af8eb1b95e661a94.jpg\" /></p>\n<p><strong>แถลงการณ์ฉบับเต็ม</strong></p>\n<blockquote><p>\nแถลงการณ์สมาคมคนตาบอดแห่งประเทศไทย คัดค้านการบังคับปิด Accessibility Mode ระหว่างการใช้งาน K-Mobile Banking PLUS ของธนาคารกสิกรไทย จำกัด (มหาชน)</p>\n<p>สืบเนื่องจากธนาคารกสิกรไทยได้มีการปรับปรุง K-Mobile Banking PLUS เพื่อป้องกันปัญหาการโจรกรรมข้อมูลทางการเงินหรือเข้าทำธุรกรรมทางการเงินของลูกค้าธนาคารกสิกรไทย ซึ่งการปรับปรุง แอปพลิเคชัน K PLUS  ในครั้งนี้มีการเพิ่มการตรวจสอบ Accessibility mode ว่าเปิดใช้งานอยู่หรือไม่ หากมีการเปิดใช้งานไว้ ผู้ใช้งานต้องทำการปิดโหมดการเข้าถึงพิเศษ Accessibility mode ทุกรายการ จึงจะสามารถใช้งานแอปพลิเคชันธนาคารได้   </p>\n<p>เนื่องจาก Accessibility mode ทั้งฟีเจอร์ Talk Back ของ Google และ Voice Assistant ของ Samsung ในระบบปฏิบัติการ Android เป็นเครื่องช่วยสำคัญสำหรับคนตาบอดในการเข้าถึงและใช้งานแอปพลิเคชันต่างๆ โดยเฉพาะการทำธุรกรรมธนาคารได้ด้วยตนเอง ดังนั้นการปรับปรุงดังกล่าวจึงส่งผลกระทบต่อคนตาบอดที่ใช้งานแอปพลิเคชัน K PLUS บนระบบปฏิบัติการ Android เป็นวงกว้าง ก่อให้เกิดความเดือดร้อนเป็นอย่างมากและอาจก่อให้เกิดความเสียหายกับคนตาบอดที่เป็นลูกค้าของธนาคารกสิกรได้โดยตรง เพราะคนตาบอดไม่สามารถทำธุรกรรมผ่าน แอปพลิเคชัน K PLUS  ได้ด้วยตนเอง  ทำให้ต้องขอความช่วยเหลือจากผู้ที่สายตาปกติในการทำธุรกรรมผ่านแอปพลิเคชัน K PLUS  ซึ่งทำให้เกิดความเสี่ยงกับบัญชีธุรกรรมของคนตาบอดซึ่งเป็นลูกค้าของธนาคารอย่างหลีกเลี่ยงไม่ได้</p>\n<p>ทั้งนี้ในสังคมอารยะหรือสังคมที่เชื่อในเรื่องความเท่าเทียมและเป็นธรรมถ้วนหน้า (Inclusive Equality) นั้น เป็นที่เข้าใจได้ว่า digital accessibility ไม่ใช่ภัยคุกคามต่อความปลอดภัยทางดิจิทัล  (Digital/Cybersecurity) จึงเป็นเรื่องที่ไม่อาจนำมาปะปนกันได้โดยสิ้นเชิง รวมถึงการรักษาความปลอดภัยไซเบอร์ไม่อาจเป็นเหตุให้ต้องปิดกั้นการเข้าถึงดิจิทัลโดยอาศัยเทคโนโลยีสิ่งอำนวยความสะดวก เช่น screen reader หรือโปรแกรมอ่านจอภาพแต่ประการใด การกระทำดังกล่าวถือว่าเป็นการเลือกปฏิบัติอย่างร้ายแรงต่อคนตาบอดในการเข้าถึงธุรกรรมทางการเงินซึ่งเป็นหนึ่งในปัจจัยพื้นฐานของระบบเศรษฐกิจและสังคมดิจิทัล ไม่ว่าจะกระทำโดยเจตนาหรือไม่เจตนาก็ตาม</p>\n<p>ด้วยเหตุนี้สมาคมคนตาบอดแห่งประเทศไทยในฐานะองค์กรของคนพิการระดับชาติ ซึ่งมีพันธกิจในการดูแลและปกป้องสิทธิประโยชน์ของคนตาบอดในประเทศไทย จึงขอให้ธนาคารกสิกรไทย จำกัด (มหาชน) ดำเนินการแก้ปัญหาดังกล่าวโดยเร็ว  ดังนี้</p>\n<p>1. ดำเนินการให้คนตาบอดสามารถใช้ฟีเจอร์ Talk Back ของ Google หรือ Voice Assistant ของ Samsung เพื่อให้เข้าถึงและใช้งานแอปพลิเคชัน K PLUS  ในระบบปฏิบัติการ Android ได้โดยเร่งด่วนที่สุด<br />\n2. จัดให้มีการประชุมหารือระหว่างธนาคารกสิกรไทย และสมาคมคนตาบอดแห่งประเทศไทย ในการพัฒนาแอปพลิเคชันของธนาคาร เพื่อให้คนตาบอดสามารถเข้าถึงและใช้งานได้อย่างเต็มประสิทธิภาพ</p>\n<p>สมาคมฯ หวังเป็นอย่างยิ่งว่าทางธนาคารกสิกรไทย จำกัด (มหาชน) จะตระหนักถึงความสำคัญของปัญหาดังกล่าว ไม่เพิกเฉย และดำเนินการแก้ไขปัญหาอย่างเร่งด่วน เพื่อให้คนตาบอดสามารถเข้าถึงและใช้งานแอปพลิเคชัน K PLUS ได้ด้วยตนเองเช่นเดิม อย่างเท่าเทียมกับคนสายตาปกติ โดยสมาคมฯ พร้อมให้ความร่วมมือกับทางธนาคารกสิกรไทย ในการแก้ไขปัญหาดังกล่าวให้หมดไป</p>\n<p>และหากยังไม่มีการดำเนินการแก้ไข สมาคมคนตาบอดแห่งประเทศไทยพร้อมที่จะใช้ทุกวิธีการที่ชอบด้วยกฎหมายเพื่อคุ้มครองสิทธิ และเสรีภาพขั้นพื้นฐานของคนตาบอด ซึ่งรวมถึงการขจัดการเลือกปฏิบัติและการสร้างหลักประกันความเสมอภาคในการเข้าถึงเทคโนโลยีสิ่งอำนวยความสะดวก (Assistive Technology : AT) สำหรับคนตาบอดต่อไป</p></blockquote>\n</div></div></div><div><div>Topics: </div><div><div><a href=\"/topics/kasikorn-bank\">Kasikorn Bank</a></div><div><a href=\"/topics/accessibility\">Accessibility</a></div><div><a href=\"/topics/banking\">Banking</a></div><div><a href=\"/topics/thailand\">Thailand</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"63ee4e2b41827ec0bfcb4340ca52557665de9c9fb06ac8e17ff6787633ab93e8","category":"Thai"}
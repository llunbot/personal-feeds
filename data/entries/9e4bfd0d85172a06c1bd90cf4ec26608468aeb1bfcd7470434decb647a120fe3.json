{"title":"ทีมนักวิจัยจีนพัฒนาเทคนิค AI วินิจฉัยสืบหาอวัยวะต้นกำเนิดมะเร็งจากภาพถ่ายเซลล์","link":"https://www.blognone.com/node/139346","date":1713836964000,"content":"<div><div><div><p>ประมาณ 5% ของเคสผู้ป่วยมะเร็งระยะลุกลาม (metastatic) เป็นมะเร็งที่ไม่สามารถระบุต้นกำเนิดได้ ซึ่งมักจะพบโดยเจอเป็นเซลล์มะเร็งกระจายอยู่ในน้ำในช่องอกหรือช่องท้อง ทำให้การวางแผนรักษาทำได้ยาก การวินิจฉัยจะต้องอาศัยผู้เชี่ยวชาญเปรียบเทียบลักษณะภาพเซลล์มะเร็งจากกล้องจุลทรรศน์อย่างละเอียด และต้องตัดชิ้นเนื้อจากอวัยวะต้องสงสัยหลายจุดของผู้ป่วยมาเทียบ</p>\n<p>ทีมวิจัยจากมหาวิทยาลัยแพทย์เทียนจินและมหาวิทยาลัยเจิ้งโจว สาธารณรัฐประชาชนจีน ได้พัฒนาเครื่องมือปัญญาประดิษฐ์ <strong>t</strong>umor <strong>or</strong>igin differentiation using <strong>c</strong>ytological <strong>h</strong>istology (เรียกย่อว่า TORCH) โดยการรวบรวมภาพถ่ายเซลล์มะเร็งและเซลล์ของโรคอื่นๆ จากโรงพยาบาลและสถาบันวิจัยมะเร็ง 4 แห่งของจีน ได้แก่ สถาบันมะเร็งมหาวิทยาลัยแพทย์เทียนจิน, โรงพยาบาลเอกมหาวิทยาลัยเจิ้งโจว, โรงพยาบาลเอกมหาวิทยาลัยซูโจว และโรงพยาบาลเอี้ยนไถหยู้หวงติ่ง เอามาคัดแยกและกรองได้ 50,000 กว่ารูป แบ่งเป็นภาพสำหรับการเทรนโมเดลประมาณ 30,000 รูปและแยกที่เหลือไว้เป็นชุดทดสอบ</p>\n<p>ผลจากการทดลองพบว่า TORCH มีความแม่นยำประมาณ 83% ในการระบุอวัยวะต้นกำเนิดของเซลล์มะเร็งในชุดข้อมูลทดสอบ แต่ถ้านับรวมผลที่ TORCH ทำนายออกมา 3 อันดับแรกของแต่ละครั้ง ก็มีโอกาสสูงถึง 98.9% ที่คำตอบที่ถูกต้องจะอยู่ในรายการของผลการทำนาย 3 อันดับแรก</p>\n<p>ทีมวิจัยหวังว่าผลที่น่าพอใจระดับนี้เป็นการพิสูจน์ความเป็นไปได้ในการใช้ปัญญาประดิษฐ์มาเป็นตัวช่วยวินิจฉัยหาอวัยวะต้นกำเนิดมะเร็งในเคสผู้ป่วยยากๆ</p>\n<p>อย่างไรก็ตาม นี่เป็นเพียงขั้นต้นที่ใช้ชุดข้อมูลของผู้ป่วยในจีนเท่านั้น นักวิจัยได้ทดลอง TORCH กับชุดข้อมูลทดสอบจากฐานข้อมูลภายนอก เช่น The Cancer Genome Atlas (TCGA) ก็พบว่ามีความแม่นยำลดลงนิดหน่อย อยู่ที่ประมาณ 70-88%</p>\n<p>งานวิจัยนี้ตีพิมพ์ใน <em>Nature Medicine</em> <a href=\"https://doi.org/10.1038/s41591-024-02915-w\">DOI:10.1038/s41591-024-02915-w</a></p>\n<p>ที่มา: <a href=\"https://www.nature.com/articles/d41586-024-01110-8\">Nature</a></p>\n<p><img alt=\"No Description\" src=\"https://www.blognone.com/sites/default/files/externals/f15ef4adda7684122faf16568cb8a4f0.png\" /></p>\n</div></div></div><div><div>Topics: </div><div><div><a href=\"/topics/medicine\">Medicine</a></div><div><a href=\"/topics/cancer\">Cancer</a></div><div><a href=\"/topics/science\">Science</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/research\">Research</a></div></div></div>","author":"terminus","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9e4bfd0d85172a06c1bd90cf4ec26608468aeb1bfcd7470434decb647a120fe3","category":"Thai"}
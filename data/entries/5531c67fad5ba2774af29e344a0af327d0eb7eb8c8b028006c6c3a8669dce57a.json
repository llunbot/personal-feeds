{"title":"PlayStation ระบุจะไม่มีเกมใหญ่ของแฟรนไชส์เดิมวางขายจนกว่าจะปี 2025","link":"https://www.blognone.com/node/138203","date":1707911000000,"content":"<div><div><div><p>จากเอกสาร<a href=\"https://www.blognone.com/node/138199\">ผลประกอบการประจำไตรมาส 3 ของปี 2023 ของ Sony</a> คุณ Hiroki Totoki ประธาน Sony, COO, CFO และประธานชั่วคราวของ SIE กล่าวว่ายังคงเน้นไปการผลิตเกมคุณภาพสูง และพัฒนาเกม Live Service ต่อไป แต่จะไม่มีเกมใหญ่ ๆ จากแฟรนไชส์ที่มีอยู่วางขายจนกว่าจะสิ้นสุดปีงบประมาณหน้า (นับตั้งแต่ 1 เมษายน 2024 ถึง 31 มีนาคม 2025)</p>\n<p>แม้จะไม่มีการออกเกมใหม่จากเฟรนไชส์เดิมแต่ก็น่าจะมีเกมใหม่ๆ ออกมาในช่วงนี้บ้าง รวมถึงเกมขนาดเล็กก็อาจจะมีการทำภาคต่อออกมาให้เห็น</p>\n<p>Totoki กล่าวต่อว่าถึงแม้ภาระด้านต้นทุนที่เกี่ยวข้องกับการเข้าซื้อกิจการจะเบาลงในปีงบประมาณหน้า แต่คาดการณ์ว่ากำไรจากเกม 1st party จะลดลงเล็กน้อยจากปีงบประมาณนี้ เนื่องจากผลกระทบจากยอดขายที่ลดลง ด้วยเหตุนี้จึงคาดการณ์เบื้องต้นว่ารายได้จากการดำเนินงานในปีงบประมาณหน้าจะเพิ่มขึ้นเล็กน้อยจากปีนี้ ซึ่ง Totoki กำลังพิจารณาแนวทางอื่น ๆ เพื่อปรับปรุงผลกำไรเพิ่มเติม ก่อนที่จะมีการประกาศผลการคาดการณ์ประจำปีในเดือนพฤษภาคมนี้</p>\n<p>Totoki กล่าวต่อถึง PS5 ว่าเครื่องเกมเข้าสู่ปีที่ 5 และกำลังอยู่ในช่วงปลายวงจรเครื่องจึงตั้งเป้าหมายที่จะปรับยอดขายให้สมดุลกับกำไรมากขึ้น ดังนั้นจึงคาดการณ์ว่ายอดขายเครื่องจะลดลงทีละน้อยตั้งแต่ปีงบประมาณหน้าเป็นต้นไป</p>\n<p>อย่างไรก็ตามเขาก็คาดการณ์ว่ายอดขายเกมจาก 3rd Party จะยังคงขยายตัวอย่างต่อเนื่อง เนื่องจากฐานผู้ใช้ PS5 ที่เพิ่มขึ้น และการมีส่วนร่วมของผู้เล่นที่สูง ในด้านบริการ Totoki คาดการณ์ว่าจำนวนสมาชิกจะทรงตัวหรือลดลงเล็กน้อยจากปีงบประมาณนี้ เนื่องจากผลกระทบของการ<a href=\"https://www.blognone.com/node/135584\">ขึ้นราคาบริการ PlayStation Plus</a> แต่ก็หวังว่ายอดขายจะเพิ่มขึ้นทีละน้อย เนื่องจากผู้ใช้อาจสมัคร Premium มากขึ้น</p>\n<p>นอกจากนี้ Totoki ยังกล่าวว่าสตูดิโอเกมที่อยู่ในการดูแลของ SIE ว่าต้องพัฒนาในแง่ของธุรกิจมากขึ้นพร้อมบอกว่าคนที่ทำงานในสตูดิโอเกมมีแรงจูงใจสูงมาก, เป็นคนดี, มีจิตใจที่สร้างสรรค์ และมีความรู้เกี่ยวกับการไลฟ์สตรีมที่ยอดเยี่ยม แต่อย่างไรก็ตามเมื่อพูดถึงเรื่องธุรกิจ เขาคิดว่าสตูดิโอต่าง ๆ ยังมีช่องว่างที่ต้องปรับปรุง ซึ่งเกี่ยวข้องกับวิธีการใช้เงิน, ตารางการพัฒนา และวิธีตอบสนองความรับผิดชอบต่อการพัฒนา โดยเขาจะพูดคุยกับทีมงานต่อไปเพื่อที่จะหาวิธีที่เหมาะสมในการปรังปรุงองค์กรต่อไป</p>\n<p><img alt=\"No Description\" src=\"https://www.blognone.com/sites/default/files/externals/c5e6cd428e4b1718b5e2403d99c5648a.jpeg\" /></p>\n<p>ที่มา - <a href=\"https://www.gematsu.com/2024/02/sony-interactive-entertainment-will-not-release-any-new-major-existing-franchise-titles-before-march-31-2025\">Gematsu</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/ps5\">PS5</a></div><div><a href=\"/topics/sony\">Sony</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5531c67fad5ba2774af29e344a0af327d0eb7eb8c8b028006c6c3a8669dce57a","category":"Thai"}
{"title":"Spotify กำลังพัฒนาเครื่องมือ Remix หรือแก้ไขเพลงสำหรับผู้ใช้งาน เพื่อให้ศิลปินต้นฉบับยังได้ส่วนแบ่ง","link":"https://www.blognone.com/node/139200","date":1712901641000,"content":"<div><div><div><p>The Wall Street Journal อ้างแหล่งข่าวที่เกี่ยวข้องระบุว่า Spotify กำลังพัฒนาเครื่องมือใหม่ ที่ผู้ใช้งานสามารถเร่งเพลง, ผสมเพลง หรือแก้ไขเพลงที่ฟังจากศิลปินคนโปรด ออกมาเป็นมิกซ์แบบใหม่ตามที่ต้องการ ซึ่งเป็นรูปแบบการฟังที่ Spotify พบว่าเป็นที่นิยมมากขึ้นในกลุ่มคนฟังเพลงอายุน้อย (ถ้านึกไม่ออก ให้นึกถึงเพลงรีมิกซ์ใน TikTok)</p>\n<p>การรีมิกซ์เพลงเป็นที่นิยมมากขึ้นในกลุ่มคนฟังเพลง โดยเฉพาะยุคของการทำคลิปที่เพลงประกอบใน TikTok หรือ Reels อย่างไรก็ตามการรีมิกซ์เพลงหลายกรณี ศิลปินต้นฉบับก็ไม่ได้ผลประโยชน์จากเวอร์ชันดัดแปลงเหล่านี้ แนวทางของ Spotify จึงมีออกมาเพื่อให้การดัดแปลงทำจากต้นฉบับ ศิลปินจึงยังได้ส่วนแบ่งผลประโยชน์จากการใช้งานด้วย</p>\n<p>ข้อมูลจากบริษัทวิจัย Pex พบว่าในปี 2023 เพลงที่มีบน TikTok ถึง 38% เป็นเพลงที่แก้ไขจากเพลงต้นฉบับ ทั้งเติมเสียงหรือเร่งความเร็ว ซึ่งตัวเลขในปี 2022 อยู่ที่ 25% สะท้อนความนิยมการดัดแปลงเพลงที่มากขึ้น</p>\n<p>ยังไม่มีรายละเอียดว่าเครื่องแก้ไขเพลงของ Spotify จะเป็นอย่างไร เบื้องต้นอาจทำได้คือเร่งความเร็วหรือทำให้เพลงช้าลง และอาจใส่ฟีเจอร์แก้ไขอื่นสำหรับแพ็คเกจเสียเงินที่ราคาแพงขึ้น สามารถแชร์ได้ภายใน Spotify ให้คนอื่นมาฟังได้ด้วย แต่ยังไม่มีแนวคิดเรื่องเผยแพร่ไปยังแพลตฟอร์มอื่น</p>\n<p>ที่มา: <a href=\"https://www.wsj.com/business/media/spotify-to-let-users-play-dj-competing-with-remixes-on-tiktok-da35e25c\">The Wall Street Journal</a></p>\n<p><img src=\"https://www.blognone.com/sites/default/files/externals/5261fc64cb703cee74b0fadc10f5868a.png\" /></p>\n</div></div></div><div><div>Topics: </div><div><div><a href=\"/topics/spotify\">Spotify</a></div><div><a href=\"/topics/music\">Music</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4308a2522be18f1ac9605658e01c0c185f06f187a8af1b96a464cc8af4554893","category":"Thai"}
{"title":"NVIDIA ออกจีพียูเวิร์คสเตชันรุ่นเล็ก RTX 2000 Ada Generation กินไฟ 70W","link":"https://www.blognone.com/node/138174","date":1707796767000,"content":"<div><div><div><p>NVIDIA เปิดตัวจีพียูเวิร์คสเตชันรุ่นเล็ก RTX 2000 Ada Generation สำหรับเดสก์ท็อปแบบเวิร์คสเตชัน (Quadro เดิม)</p>\n<p>จีพียู RTX Ada Generation ทยอยเปิดตัวมาครบไลน์แล้วทั้งเดสก์ท็อปและโน้ตบุ๊ก เริ่มจากตัวท็อปสุดคือ <a href=\"https://www.blognone.com/node/130515\">RTX 6000 Ada Generation ในเดือนกันยายน 2022</a>, <a href=\"https://www.blognone.com/node/133114\">ฝั่งโน้ตบุ๊กในเดือนมีนาคม 2023</a> (RTX 2000 ของโน้ตบุ๊กมาตั้งแต่ตอนนั้น เดสก์ท็อปเพิ่งมาวันนี้), <a href=\"https://www.blognone.com/node/135202\">เดสก์ท็อปรุ่นกลางซีรีส์ 5000/4000 ในเดือนสิงหาคม 2023</a>, <a href=\"https://www.blognone.com/node/137511\">เดสก์ท็อปรุ่นรองท็อป RTX 5880 ในเดือนมกราคม 2024</a> เรียกได้ว่าซอยรุ่นจนครบทุกระดับราคาแล้ว</p>\n<p>RTX 2000 Ada Generation ถือเป็นการ์ดรุ่นเล็กสุดในซีรีส์ อัตราการใช้พลังงาน 70W, มีจำนวน CUDA core แค่ 2,816 คอร์, สมรรถนะ 12 TFLOPS (คอร์น้อยกว่า กินไฟน้อยกว่า GeForce 4060 ด้วยซ้ำ) แต่ให้แรมมา 16GB GDDR6 ECC สำหรับงานเวิร์คสเตชันที่ต้องใช้แรมเยอะๆ ประมวลผลข้อมูลจำนวนมากๆ การ์ดวางขายในราคา 625 ดอลลาร์</p>\n<p>NVIDIA บอกว่า RTX 2000 ออกแบบมาสำหรับงาน embedded และ edge computing เช่น ใช้งานในอุปกรณ์การแพทย์ โรงงาน ค้าปลีก ที่ปัจจัยเรื่องพื้นที่และการระบายความร้อนมีข้อจำกัดกว่าปกติ โดยเน้นการอัพเกรดจากการ์ดระดับเดียวกันรุ่นก่อนคือ <a href=\"https://www.blognone.com/node/124168\">RTX A2000 ที่ใช้แกน Ampere</a> และกินไฟ 70W เหมือนกัน แต่มีแรมสูงสุดเพียง 12GB</p>\n<p>ที่มา - <a href=\"https://blogs.nvidia.com/blog/rtx-2000-ada/\">NVIDIA</a></p>\n<p><img alt=\"No Description\" src=\"https://www.blognone.com/sites/default/files/externals/fec6490613c47f17ec97f3e0d5099d5e.jpeg\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/quadro\">Quadro</a></div><div><a href=\"/topics/ada-lovelace\">Ada Lovelace</a></div><div><a href=\"/topics/gpu\">GPU</a></div><div><a href=\"/topics/workstation\">Workstation</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"15a95f94d32b389edd4283c1b95e09b8189c98dace2dbf67513f41ef13534538","category":"Thai"}
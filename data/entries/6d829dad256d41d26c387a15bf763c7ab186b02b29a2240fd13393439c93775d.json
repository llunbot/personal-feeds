{"title":"Jensen Huang บอกคนเข้าใจผิดไปมากถึงผลกระทบของ DeepSeek กับความต้องการทรัพยากรประมวลผล AI","link":"https://www.blognone.com/node/144860","date":1740223380000,"content":"<div><div><div><p>Jensen Huang ซีอีโอ NVIDIA ให้สัมภาษณ์ใน<a href=\"https://www.youtube.com/watch?v=F3NJ5TwTaTI&amp;t=2673s\">งานสัมมนาของ DDN</a> ซึ่งบันทึกไว้ล่วงหน้า พูดถึง DeepSeek เป็นครั้งแรก บอกว่าตลาดมีความเข้าใจผิดไปมากในการมาของ DeepSeek และผลกระทบที่จะเกิดขึ้น</p>\n<p>เมื่อเดือนที่แล้ว DeepSeek เป็นหัวข้อหลักที่สร้างผลกระทบกับหุ้นของบริษัทเทคโนโลยี โดย NVIDIA <a href=\"https://www.blognone.com/node/144347\">ราคาหุ้นลดลงวันเดียวถึง 17%</a> เนื่องจากนักลงทุนมองว่าปัญญาประดิษฐ์อาจไม่ต้องใช้ทรัพยากรประมวลผลมหาศาลแล้ว ในตอนนั้น NVIDIA <a href=\"https://www.blognone.com/node/144348\">ชี้แจง</a>ว่างานส่วนใหญ่ของ AI ยังต้องการทรัพยากรประมวลผลจำนวนมากต่อไป</p>\n<p>Huang บอกว่าต่อให้ในอนาคตโมเดล AI จะใช้ทรัพยากรน้อยลง ก็เป็นส่วนการฝึกฝนข้อมูล แต่ Pre-Training ยังพึ่งการประมวลผลอยู่ดี และที่สำคัญคือการ Post-Training ที่เป็นหัวใจสำคัญในการไปสู่ปัญญาประดิษฐ์ที่มีความสามารถรอบด้าน ก็ยังจำเป็นต้องใช้ทรัพยากรประมวลผลจำนวนมากต่อไป</p>\n<p>เขาบอกว่าตลาดหุ้นมองการมาของโมเดล R1 ว่า นี่อาจเป็นการสิ้นสุดของยุค AI แล้ว ไม่ต้องใช้การประมวลผลมากมายแล้ว ซึ่งตรงกันข้ามอย่างสิ้นเชิง เพราะ R1 จะทำให้การนำ AI มาใช้งานเพิ่มมากขึ้น ซึ่งทำให้ความต้องการทรัพยากรประมวลผลเพิ่มขึ้นตามไปอีก</p>\n<p>ราคาหุ้น NVIDIA ล่าสุดอยู่ที่ 134.43 ดอลลาร์ต่อหุ้น เพิ่มขึ้น 14% จากราคาที่ร่วงจากข่าว DeepSeek เมื่อเดือนที่แล้ว</p>\n<p>ที่มา: <a href=\"https://www.businessinsider.com/nvidia-ceo-jensen-huang-addresses-deepseek-stock-sell-off-2025-2\">Business Insider</a></p>\n<p><img alt=\"No Description\" src=\"https://www.blognone.com/sites/default/files/externals/053309ff4b135d2892738dc0b72955a7.png\" /></p>\n</div></div></div><div><div>Topics: </div><div><div><a href=\"/topics/jensen-huang\">Jensen Huang</a></div><div><a href=\"/topics/nvidia\">NVIDIA</a></div><div><a href=\"/topics/deepseek\">DeepSeek</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6d829dad256d41d26c387a15bf763c7ab186b02b29a2240fd13393439c93775d","category":"Thai"}
{"title":"IBM ประกาศซื้อกิจการ HashiCorp เจ้าของ Terraform และ Vault มูลค่าดีล 6.4 พันล้านดอลลาร์","link":"https://www.blognone.com/node/139397","date":1713997171000,"content":"<div><div><div><p>ไอบีเอ็มประกาศซื้อกิจการ HashiCorp บริษัทพัฒนาซอฟต์แวร์สำหรับดูแลจัดการคลาวด์ โดยไอบีเอ็มจะซื้อหุ้นทั้งหมดของ HashiCorp ที่ราคา 35 ดอลลาร์ต่อหุ้น เป็นเงินสด คิดเป็นมูลค่ากิจการ 6,400 ล้านดอลลาร์ ตามที่<a href=\"https://www.blognone.com/node/139380\">มีข่าวลือออกมาก่อนหน้านี้</a></p>\n<p>HashiCorp มีผลิตภัณฑ์ซอฟต์แวร์อย่างเช่น Terraform, Boundary, Consul, Nomad, Vault</p>\n<p>Arvind Krishna ซีอีโอไอบีเอ็ม พูดถึงดีลซื้อกิจการนี้ว่า HashiCorp เป็นซอฟต์แวร์ที่จะเข้ามาเสริมกับบริการของไอบีเอ็ม ให้ลูกค้าสามารถบริหารจัดการ Infrastructure และแอพพลิเคชัน บนไฮบริดคลาวด์ ที่มีความซับซ้อนมากขึ้นรองรับความต้องการในยุค AI ซึ่งผลิตภัณฑ์ของ HashiCorp รองรับทั้งการจัดการวงจรการใช้งาน และความปลอดภัย</p>\n<p>Armon Dadgar ซีทีโอ HashiCorp กล่าวว่ากลยุทธ์ของบริษัทที่ผ่านมาคือการช่วยให้ลูกค้าสามารถพัฒนาสิ่งต่าง ๆ ได้บนคลาวด์ สามารถบริหารจัดการในสเกลได้ ซึ่งความต้องการส่วนนี้ต้องการประสิทธิภาพที่ดีขึ้น ตามการเติบโตของไฮบริดคลาวด์และมัลติคลาวด์ ซึ่งเป็นผลจากยุค AI ในเวลานี้ การเข้าร่วมกับไอบีเอ็ม ทำให้รองรับเป้าหมายของ HashiCorp เพื่อขยายผลิตภัณฑ์ให้หลากหลายและรองรับมากยิ่งขึ้น</p>\n<p>HashiCorp จะเข้ามาเป็นแผนกหนึ่งภายใต้ IBM Software โดยยังคงให้บริการในชื่อเดิม</p>\n<p>ที่มา: <a href=\"https://newsroom.ibm.com/2024-04-24-IBM-to-Acquire-HashiCorp-Inc-Creating-a-Comprehensive-End-to-End-Hybrid-Cloud-Platform\">ไอบีเอ็ม</a> และ <a href=\"https://www.hashicorp.com/blog/hashicorp-joins-ibm\">HashiCorp</a></p>\n<p><img alt=\"No Description\" src=\"https://www.blognone.com/sites/default/files/externals/339a53b3c5fa6086885e29b68dd9294f.jpg\" /></p>\n</div></div></div><div><div>Topics: </div><div><div><a href=\"/topics/ibm\">IBM</a></div><div><a href=\"/topics/hashicorp\">HashiCorp</a></div><div><a href=\"/topics/acquisition\">Acquisition</a></div><div><a href=\"/topics/terraform\">Terraform</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6396d8b0e58eadc04b9e6e1133030a2d2432e41b7b5b8f3679a8e071440b7ffb","category":"Thai"}
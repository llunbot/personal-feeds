{"title":"NVIDIA เปิดดีไซน์เซิร์ฟเวอร์ MGX ให้ผู้ผลิตเซิร์ฟเวอร์รายอื่นใช้งาน","link":"https://www.blognone.com/node/134066","date":1685410767000,"content":"<div><div><div><p>NVIDIA เปิดสเปกของเครื่องเซิร์ฟเวอร์ชื่อ <a href=\"https://www.nvidia.com/en-us/data-center/products/mgx/\">MGX</a> ให้ผู้ผลิตเซิร์ฟเวอร์และศูนย์ข้อมูลขนาดใหญ่ใช้งาน</p>\n<p>MGX เป็นชื่อเรียกดีไซน์ต้นแบบ (reference architecture) ของเครื่องเซิร์ฟเวอร์ที่ใช้เทคโนโลยีฝั่ง NVIDIA ได้แก่</p>\n<ul>\n<li>จีพียู NVIDIA ฝั่งเซิร์ฟเวอร์ทั้งหมด เช่น H100, L40, L4</li>\n<li>ซีพียู รองรับทั้ง x86 ทั่วไป และซีพียู <a href=\"https://www.blognone.com/node/133165\">Grace CPU Superchip</a> กับ <a href=\"https://www.blognone.com/node/134061\">Grace Hopper Superchip</a></li>\n<li>ชิปเครือข่าย BlueField-3 DPU, การ์ดเครือข่าย ConnectX-7</li>\n</ul>\n<p>รูปแบบของเซิร์ฟเวอร์ MGX มีทั้งขนาดแร็ค 1U, 2U, 4U และระบายความร้อนได้ทั้งอากาศ-ของเหลว รวมๆ แล้วมีสเปกย่อยมากกว่า 100 แบบ โดย NVIDIA การันตีว่าสเปก MGX จะรองรับสินค้าของตัวเองที่จะออกขายในอนาคต และตัวสเปก MGX ก็เคารพสเปกกลางของ Open Compute Project (OCP) กับ Electronic Industries Alliance เพื่อใช้ร่วมกับเซิร์ฟเวอร์รุ่นอื่นๆ ได้ด้วย</p>\n<p><img alt=\"No Description\" src=\"https://www.blognone.com/sites/default/files/externals/2dd6d4202ef8a73c30dafa6c6a2d9ee1.jpg\" /></p>\n<p>ข้อดีของการออกดีไซน์กลาง MGX คือผู้ผลิตเซิร์ฟเวอร์ประหยัดต้นทุนในการออกแบบเครื่องใหม่ สามารถหยิบสเปกกลางมาปรับแต่งเล็กน้อย แล้วได้สินค้าพร้อมขายเลย (ลักษณะเดียวกับที่ผู้ผลิตซีพียูชอบทำโน้ตบุ๊กต้นแบบให้ด้วย) รายชื่อผู้ผลิตเซิร์ฟเวอร์ที่ประกาศใช้ดีไซน์กลุ่ม MGX แล้วได้แก่ ASRock Rack, ASUS, GIGABYTE, Pegatron, QCT,  Supermicro โดยสินค้าของ QCT และ Supermicro จะออกขายในเดือนสิงหาคม</p>\n<p>จริงๆ แล้ว NVIDIA มีดีไซน์เซิร์ฟเวอร์อีกตัวคือ <a href=\"https://www.nvidia.com/en-us/data-center/hgx/\">HGX</a> ที่จับตลาดสูงกว่า เน้นตลาด high performance computing (HPC) และงานด้าน AI ขนาดใหญ่ ใช้จีพียูหลายตัวและบัสแบบ NVLink แต่ไม่ได้เปิดออกมาให้ใช้ในวงกว้างเหมือนกับ MGX และ<a href=\"https://www.blognone.com/node/102743\">ยังจำกัดเฉพาะผู้ผลิตเซิร์ฟเวอร์บางราย</a></p>\n<p>ที่มา - <a href=\"https://nvidianews.nvidia.com/news/nvidia-mgx-server-specification\">NVIDIA</a></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/server\">Server</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"be73f7e6441f7de1b85341423a66e877c6a5c2ed574e15979c4f7af5ec04879c","category":"Thai"}
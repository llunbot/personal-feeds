{"title":"Amazon เปิดตัว VAPR โซลูชันชี้ตำแหน่งพัสดุที่ต้องส่งในรถ ไม่ต้องเสียเวลาค้นหา","link":"https://www.blognone.com/node/142483","date":1728528045000,"content":"<div><div><div><p>Amazon เปิดตัวเครื่องมือใหม่เพื่อแก้ปัญหาให้กับพนักงานส่งสินค้า ที่ต้องใช้เวลาหลายนาทีค้นหาพัสดุในรถ ขณะที่รถจอดอยู่บริเวณสถานที่ซึ่งกำลังจะเข้าไปส่ง</p>\n<p>โซลูชันใหม่มีชื่อว่า Vision-Assisted Package Retrieval (VAPR) ซึ่งลดขั้นตอนแมนนวลเดิม ที่คนส่งสินค้าต้องเริ่มจากการจัดพัสดุในรถให้เป็นไปตามจุดจอดตามแผน เทียบใบส่งของ เมื่อไปถึงสถานที่ก็ค้นหาและดูพัสดุซ้ำอีกครั้งก่อนทำการส่ง แต่ VAPR ทำงานแบบนับ 1-2-3 พนักงานส่งสินค้าเพียงดูว่าไฟเขียวชี้ลงที่พัสดุอันไหน ก็หยิบแล้วไปส่งได้เลย</p>\n<p>เมื่อรถส่งพัสดุจอดถึงจุดหมาย VAPR จะฉายแสงสีเขียวเป็นตัว O บนพัสดุที่ต้องทำการส่ง และฉายแสงสีแดงเป็นตัว X บนพัสดุที่ไม่ใช่ พร้อมส่งเสียงและแสดงผลบนหน้าจอของรถ พนักงานส่งสินค้าก็เดินไปเปิดตู้ด้านหลังและหยิบพัสดุที่ระบุได้เลย</p>\n<p>ผลการทดสอบเปรียบเทียบ วิธีการเดิมพนักงานส่งสินค้าจะใช้เวลาประมาณ 2-5 นาที ในการส่ง แต่ด้วย VAPR ขั้นตอนนี้สามารถลดลงเหลือน้อยกว่า 1 นาที</p>\n<p>Amazon จะเริ่มติดตั้ง VAPR ในรถส่งสินค้าไฟฟ้าของ Rivian ชุดแรก 1,000 คัน ภายในต้นปี 2025 ซึ่งถือเป็นการเริ่มต้นเท่านั้น เพราะรถขนส่งพัสดุของ Amazon นั้นมีมากกว่า 1 แสนคัน</p>\n<p>ที่มา: <a href=\"https://www.aboutamazon.com/news/transportation/amazon-vapr-delivery-van-packages\">Amazon</a></p>\n<p><img alt=\"No Description\" src=\"https://www.blognone.com/sites/default/files/externals/b9de6a8f45a136b5069e2916647c50bc.jpeg\" /></p>\n<p>การทำงานของ VAPR</p>\n<p><img alt=\"No Description\" src=\"https://www.blognone.com/sites/default/files/externals/f76c6e50e18e3015c3aeae2949757e96.gif\" /></p>\n<p>ระบบไฟที่ติดตั้งด้านบน</p>\n<p><img alt=\"No Description\" src=\"https://www.blognone.com/sites/default/files/externals/b56525549d97d8eb6e15e79f0fa60629.jpg\" /></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/computer-vision\">Computer Vision</a></div><div><a href=\"/topics/logistics\">Logistics</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f50b95cea80274bacb629c208d10aec618447b47d0365309ad8c9d60d2921529","category":"Thai"}
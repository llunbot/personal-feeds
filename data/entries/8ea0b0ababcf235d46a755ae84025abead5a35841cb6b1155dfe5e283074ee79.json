{"title":"Alphabet รายงานผลประกอบการไตรมาส 1/2025 ลูกค้า Subscription รวมมากกว่า 270 ล้านบัญชีแล้ว","link":"https://www.blognone.com/node/146046","date":1745527134000,"content":"<div><div><div><p>Alphabet บริษัทแม่ของกูเกิล รายงานผลประกอบการประจำไตรมาสที่ 1 ปี 2025 รายได้รวมเพิ่มขึ้น 12% เมื่อเทียบกับไตรมาสเดียวกันในปีก่อนเป็น 90,234 ล้านดอลลาร์ และมีกำไรสุทธิ 34,540 ล้านดอลลาร์ โดยบริษัทบอกว่าการเติบโตมาจากทั้ง Google Search, โฆษณา YouTube, รายได้ส่วน Subscription กับฮาร์ดแวร์ และ Google Cloud</p>\n<p>รายได้เฉพาะส่วนบริการของ Google (โฆษณา, ฮาร์ดแวร์ และ Subscription) เพิ่มขึ้น 10% เป็น 77,264 ล้านดอลลาร์ กำไรจากการดำเนินงานเฉพาะส่วนนี้ 32,682 ล้านดอลลาร์, Google Cloud รายได้เพิ่มขึ้น 28% เป็น 12,260 ล้านดอลลาร์ มีกำไรจากการดำเนินงาน 2,177 ล้านดอลลาร์</p>\n<p>Sundar Pichai ซีอีโอ Alphabet และกูเกิล บอกว่าธุรกิจ Search ยังเติบโตแข็งแกร่งจากการเพิ่มฟีเจอร์ AI Overview เข้ามา ซึ่งตอนนี้มีผู้ใช้งานมากกว่า 1.5 พันล้านคนต่อเดือน ขณะที่ธุรกิจ Subscription อย่าง YouTube และ Google One มีคนสมัครใช้งานมากกว่า 270 ล้านบัญชีแล้ว และธุรกิจคลาวด์ยังเติบโตตามความต้องการสูงของลูกค้า</p>\n<p>Alphabet ยังรายงานว่าบอร์ดบริษัทอนุมัติให้เพิ่มเงินปันผลประจำไตรมาสเป็น 0.21 ดอลลาร์ จากเดิม 0.20 ดอลลาร์ และอนุมัติแผนซื้อหุ้นบริษัทคืนอีก 70,000 ล้านดอลลาร์</p>\n<p>ที่มา: <a href=\"https://abc.xyz/assets/34/fa/ee06f3de4338b99acffc5c229d9f/2025q1-alphabet-earnings-release.pdf\">Alphabet</a> (pdf)</p>\n<p><img src=\"https://www.blognone.com/sites/default/files/externals/72abe09ac09613b9f99a278d8dff696c.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/alphabet\">Alphabet</a></div><div><a href=\"/topics/google\">Google</a></div><div><a href=\"/topics/financial-report\">Financial Report</a></div><div><a href=\"/topics/youtube\">YouTube</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8ea0b0ababcf235d46a755ae84025abead5a35841cb6b1155dfe5e283074ee79","category":"Thai"}
{"title":"Lenovo รายงานผลประกอบการ เติบโตสูงอีกไตรมาสในทุกกลุ่มธุรกิจ","link":"https://www.blognone.com/node/141443","date":1723726845000,"content":"<div><div><div><p>Lenovo รายงานผลประกอบการประจำไตรมาสสิ้นสุดเดือนมิถุนายน 2024 รายได้รวมเพิ่มขึ้น 20% จากช่วงเดียวกันในปีก่อนเป็น 15,447 ล้านดอลลาร์ และมีกำไรสุทธิ 243 ล้านดอลลาร์</p>\n<p>กลุ่มธุรกิจ Intelligent Devices ซึ่งเป็นธุรกิจหลักของ Lenovo รายได้เพิ่มขึ้นเป็น 11,421 ล้านดอลลาร์ ธุรกิจพีซียังรักษา<a href=\"https://www.blognone.com/node/140838\">ส่วนแบ่งตลาด</a>อันดับ 1 ที่ 23% ส่วนสมาร์ทโฟนและแท็บเล็ตเติบโต 30%</p>\n<p>กลุ่มธุรกิจ Infrastructure Solutions รายได้รวมเติบโตทำสถิติสูงสุดอีกไตรมาสที่ 3,160 ล้านดอลลาร์ เพิ่มขึ้น 65% โดยขาดทุนจากการดำเนินงานเฉพาะส่วนธุรกิจน้อยลง เซิร์ฟเวอร์ตระกูล Neptune ซึ่งมีจุดขายคือระบบทำความเย็นแบบ Liquid to Air มียอดขายโตถึง 50% จากความต้องการของลูกค้าในงาน AI ที่มีเวิร์กโหลดสูง สุดท้ายคือกลุ่ม Solutions and Services รายได้เติบโตติดต่อกันเป็นไตรมาสที่สิบสาม 1,885 ล้านดอลลาร์ และเป็นส่วนธุรกิจที่มีอัตรากำไรสูงของ Lenovo</p>\n<p>Yuanqing Yang ซีอีโอ Lenovo มองว่าแนวโน้มข้างหน้าบริษัทยังมีจุดเด่นที่แตกต่างจากคู่แข่ง เพราะมีพอร์ตโฟลิโอสินค้ารองรับ AI ครบทั้งสแต็ก นอกจากนี้แนวโน้มในตลาดสินค้าเทคโนโลยีที่ฟื้นตัวจะทำให้บริษัทรักษาระดับการเติบโตต่อไปได้</p>\n<p>ที่มา: <a href=\"https://investor.lenovo.com/en/financial/results/press_2425_q1.pdf\">Lenovo</a> (pdf)</p>\n<p><img src=\"https://www.blognone.com/sites/default/files/externals/b5d024459b8b294cb6078bd85946b752.jpeg\" /></p>\n</div></div></div><div><div>Topics: </div><div><div><a href=\"/topics/lenovo\">Lenovo</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ba93a5f81675706a97595e565d6c9c9677f564ed7ea8fb35598c176b42e4c64f","category":"Thai"}
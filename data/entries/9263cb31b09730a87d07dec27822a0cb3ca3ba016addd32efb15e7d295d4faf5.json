{"title":"ซีอีโอ T-Mobile บอกจะเปิดทดสอบเชื่อมมือถือกับดาวเทียม SpaceX ปลายปี 2024 หรือต้นปี 2025","link":"https://www.blognone.com/node/142129","date":1726998301000,"content":"<div><div><div><p>Mike Sievert ซีอีโอของเครือข่าย T-Mobile ไปออกรายการสัมภาษณ์กับ Jim Cramer พิธีกรด้านเศรษฐกิจของสถานีทีวี CNBC มีพูดถึง<a href=\"https://www.blognone.com/node/130041\">ความร่วมมือระหว่าง T-Mobile กับ SpaceX ที่ประกาศในปี 2022</a> ว่าจะเปิดให้ลูกค้าของ T-Mobile สื่อสารผ่านดาวเทียมชุดใหม่ของ SpaceX Starlink ได้ในพื้นที่ไม่มีสัญญาณมือถือ อย่างไรก็ตาม แผนการนี้ดูล่าช้ากว่าที่ประกาศไว้เดิมว่าจะเปิดทดสอบช่วงปลายปี 2023</p>\n<p>Sievert บอกว่าตอนนี้ T-Mobile ยังอยู่ระหว่างการเตรียมเปิดบริการ direct-satellite-to-cellular แบบ Beta ซึ่งจะเริ่มได้ปลายปี 2024 หรือต้นปี 2025</p>\n<p>ความล่าช้านี้เกิดจากฝั่ง SpaceX ที่ยังไม่สามารถยิงดาวเทียมได้ตามเป้า โดยบริษัทเคยประกาศไว้ก่อนหน้านี้ว่าต้องยิงดาวเทียมกระจายสัญญาณมือถือ Direct to Cell ให้ได้ 300 ดวง ถึงจะเริ่มให้บริการลูกค้าในสหรัฐอเมริกาได้ ตอนนี้บริษัทยิงได้แล้วประมาณ 200 ดวง และกำลังทยอยยิงขึ้นเรื่อยๆ นอกจากปัจจัยเรื่องจำนวนดาวเทียมที่เพียงพอแล้ว ทั้งสองบริษัทยังต้องรออนุมัติจาก FCC หรือ กสทช. สหรัฐด้วยเช่นกัน</p>\n<p>ในช่วงแรก ผู้ใช้มือถือจะสามารถส่งข้อความ SMS ผ่านดาวเทียมได้เพียงอย่างเดียวก่อน แล้วในระยะถัดไป บริการดาวเทียมถึงจะรองรับการสื่อสารด้วย voice และ data ซึ่งในเว็บของ SpaceX ระบุว่าต้องรอปี 2025</p>\n<p><img src=\"https://www.blognone.com/sites/default/files/externals/5ea0ddc627bd7b82b3650b7c9aba5f03.jpg\" /></p>\n<blockquote><p>Watch Falcon 9 launch 20 <a href=\"https://twitter.com/Starlink?ref_src=twsrc%5Etfw\">@Starlink</a> satellites to orbit from California, including 13 with Direct to Cell capabilities <a href=\"https://t.co/e96PhvnIaO\">https://t.co/e96PhvnIaO</a></p>\n<p>— SpaceX (@SpaceX) <a href=\"https://twitter.com/SpaceX/status/1837125621203288194?ref_src=twsrc%5Etfw\">September 20, 2024</a></p></blockquote>\n<p>ที่มา - <a href=\"https://www.pcmag.com/news/cellular-starlink-beta-might-not-start-until-early-2025-t-mobile-says\">PC Mag</a></p>\n</div></div></div><div><div>Topics: </div><div><div><a href=\"/topics/t-mobile\">T-Mobile</a></div><div><a href=\"/topics/spacex\">SpaceX</a></div><div><a href=\"/topics/starlink\">Starlink</a></div><div><a href=\"/topics/telecom\">Telecom</a></div><div><a href=\"/topics/satellite\">Satellite</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9263cb31b09730a87d07dec27822a0cb3ca3ba016addd32efb15e7d295d4faf5","category":"Thai"}
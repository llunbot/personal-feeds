{"title":"NVIDIA ไตรมาสล่าสุด ทำสถิติสูงสุดทั้งรายได้และกำไร จากความต้องการสินค้าสำหรับ AI","link":"https://www.blognone.com/node/135415","date":1692826489000,"content":"<div><div><div><p>NVIDIA รายงานผลประกอบการประจำไตรมาสที่ 2 ของปีการเงินบริษัท 2024 สิ้นสุดเดือนกรกฎาคม รายได้ในไตรมาสทำสถิติสูงสุดของบริษัทที่ 13,507 ล้านดอลลาร์ เพิ่มขึ้น 101% เมื่อเทียบกับไตรมาสเดียวกันในปีก่อน และเพิ่มขึ้น 88% เมื่อเทียบกับไตรมาสก่อนหน้านี้ กำไรสุทธิตามบัญชี GAAP เพิ่มขึ้นเป็น 6,188 ล้านดอลลาร์</p>\n<p>รายได้ที่เติบโตสูงมาจากกลุ่มธุรกิจ Data Center ซึ่งเป็นสถิติสูงสุดบริษัทเช่นกันที่ 10,323 ล้านดอลลาร์ เพิ่มขึ้น 171% โดย NVIDIA บอกว่าลูกค้าหลักมาจากผู้ให้บริการคลาวด์ และบริษัทผู้ให้บริการบนอินเทอร์เน็ตรายใหญ่ ที่ต่างสั่งซื้อจีพียูบนสถาปัตยกรรม <a href=\"https://www.blognone.com/topics/nvidia-hopper\">Hopper</a> และ <a href=\"https://www.blognone.com/topics/nvidia-ampere\">Ampere</a> เพื่อนำไปใช้ในงาน Generative AI และ LLM</p>\n<p>กลุ่ม Gaming มีรายได้ 2,486 ล้านดอลลาร์ เพิ่มขึ้น 22% สะท้อนตามความต้องการ GeForce RTX ซีรี่ส์ 40 ในตลาด กลุ่ม Automotive รายได้เพิ่มขึ้น 15% เป็น 253 ล้านดอลลาร์ และกลุ่ม Professional Visualization รายได้ลดลง 24% เป็น 379 ล้านดอลลาร์</p>\n<p>NVIDIA คาดการณ์รายได้ในไตรมาสปัจจุบันจะเติบโตขึ้นอีก อยู่ที่ราว 16,000 ล้านดอลลาร์ บวกลบประมาณ 2%</p>\n<p>Jensen Huang ซีอีโอและผู้ก่อตั้ง NVIDIA กล่าวว่ายุคสมัยใหม่ของคอมพิวเตอร์ได้เริ่มต้นแล้ว เมื่อบริษัททั่วโลกต่างปรับการพัฒนาจากงานทั่วไป มาสู่การประมวลผลแบบใหม่และการใช้งาน Generative AI ซึ่งจีพียูของ NVIDIA คือเทคโนโลยีเบื้องหลังของการประมวลผลนี้ เห็นได้จากผู้ให้บริการคลาวด์รายใหญ่ต่างประเทศขยายโครงสร้างพื้นฐานเพื่อรองรับ NVIDIA H100 AI ให้กับลูกค้า</p>\n<p>ที่มา: <a href=\"https://nvidianews.nvidia.com/news/nvidia-announces-financial-results-for-second-quarter-fiscal-2024\">NVIDIA</a></p>\n<p><img alt=\"No Description\" src=\"https://www.blognone.com/sites/default/files/externals/b1f5534edfe14bfda02fc4a0cdacc6d0.png\" /></p>\n<p><img alt=\"No Description\" src=\"https://www.blognone.com/sites/default/files/externals/e72b22c7e81aee4e08438b120def2f68.png\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6cb98d1a8df0a76db699a84647ee2969f0f8b2f614f49b4724dd6e02a783adde","category":"Thai"}
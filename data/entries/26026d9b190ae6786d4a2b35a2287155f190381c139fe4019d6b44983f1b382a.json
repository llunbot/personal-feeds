{"title":"ซีอีโอ iFixit บอก Apple, Samsung, Microsoft กีดกันการเข้าถึงชิ้นส่วน ลูกค้านำเครื่องไปซ่อมเองยาก","link":"https://www.blognone.com/node/123816","date":1626851148000,"content":"<div><div><div><p><a href=\"https://www.blognone.com/node/123614\">สหรัฐฯและยุโรปบางประเทศ กำลับขับเคลื่อนทางกฎหมายให้เกิด Right to Repair</a> หรือการที่ผู้บริโภคมีสิทธิ์นำอุปกรณ์มือถือไปซ่อมที่ไหนก็ได้ ไม่จำกัดเฉพาะศูนย์ซ่อมของผู้ผลิตเท่านั้น</p>\n<p>ล่าสุด Kyle Wiens ซีอีโอ iFixit เว็บแนะนำการซ่อมอุปกรณ์ชื่อดังที่คอยจัดอันดับความยากง่ายของการซ่อมแซมอุปกรณ์ต่างๆ ออกมาวิจารณ์บริษัทเทคโนโลยีใหญ่อย่าง Apple, Samsung, Microsoft ว่าพยายามควบคุมการออกแบบผลิตภัณฑ์และห่วงโซ่อุปทาน เพื่อป้องกันไม่ให้ผู้บริโภคและผู้ซ่อมที่เป็นบริษัทภายนอกเข้าถึงเครื่องมือและชิ้นส่วนที่จำเป็นเพื่อซ่อมแซมผลิตภัณฑ์ได้</p>\n<p><img src=\"https://www.blognone.com/sites/default/files/externals/15d16de1d55e8473fae04710df7e8edc.jpg\" /><br />\nภาพประกอบ Galaxy Buds Pro</p>\n<p>Wiens ทำการวิจารณ์ระหว่างการพิจารณาเรื่อง Right to Repair โดย Productivity Commission เขาใช้โอกาสนี้ยกตัวอย่างให้เห็นภาพเพิ่มเติมบอกว่า มีผู้ผลิตแบตเตอรี่สัญชาติเยอรมันชื่อ Varta ขายแบตเตอรี่ให้กับบริษัทต่างๆ มากมาย รวมถึง Samsung นำไปใช้ในหูฟัง Galaxy แต่เมื่อคนอื่นอยากจะซื้อแบตเตอรี่จาก Varta บ้างกลับโดนปฏิเสธโดยอ้างว่าทำสัญญากับ Samsung ไว้แล้ว</p>\n<p>ด้าน Apple เองก็มีชิปเฉพาะตัว ทำให้การซ่อมแซมต้องเป็นไปตามเงื่อนไขของบริษัท และ Apple เลือกที่จะส่งอะไหล่เก่าของตัวเองไปรีไซเคิลมากกว่าที่จะขายสู่ตลาด ซึ่งอาจมีคนเอาไปทำประโยชน์ต่อได้ ส่วน Microsoft Surface นั้นได้คะแนนการซ่อมจาก iFixit เป็นศูนย์ คือซ่อมยากที่สุด และยังมีกาวในแบตเตอรี่ด้วย ทำให้เข้าถึงชิ้นส่วนด้านในยากมาก</p>\n<p><img src=\"https://www.blognone.com/sites/default/files/externals/2616dd250444bfa243e974a439d04b1b.png\" /><br />\nภาพ Surface Laptop 3 จาก Microsoft</p>\n<p>ในการพิจารณา Right to Repair มีอ้างอิงถึงฝรั่งเศส ที่ผู้ผลิตติดฉลากเผยให้รู้ว่าผลิตภัณฑ์ซ่อมได้มากแค่ไหน ตัวฉลากใช้ในกลุ่มผลิตภัณฑ์ สมาร์ทโฟน แล็ปท็อป โทรทัศน์ เครื่องซักผ้า และเครื่องตัดหญ้า ช่วยให้ผู้บริโภคตัดสินใจซื้อได้ดีขึ้น</p>\n<p>ที่มา - <a href=\"https://www.zdnet.com/article/ifixit-ceo-names-and-shames-tech-giants-for-right-to-repair-obstruction/\">ZDNet</a></p>\n</div></div></div><div><div>Topics: </div><div><div><a href=\"/topics/ifixit\">iFixit</a></div><div><a href=\"/topics/apple\">Apple</a></div><div><a href=\"/topics/samsung\">Samsung</a></div><div><a href=\"/topics/microsoft\">Microsoft</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"26026d9b190ae6786d4a2b35a2287155f190381c139fe4019d6b44983f1b382a","category":"Thai"}
{"title":"Nissan หยุดรองรับการสั่งงานรถยนต์ EV รุ่นเก่าผ่านแอพมือถือ บอกเป็นเพราะใช้ 2G","link":"https://www.blognone.com/node/138525","date":1709544008000,"content":"<div><div><div><p>Nissan UK ประกาศหยุดซัพพอร์ตการใช้แอพมือถือ NissanConnect EV สั่งงานระยะไกลไปยังรถยนต์ไฟฟ้ารุ่นเก่าๆ ด้วยเหตุผลว่าเครือข่าย 2G ในสหราชอาณาจักรจะปิดบริการในอนาคต</p>\n<p>รถยนต์รุ่นที่ได้รับผลกระทบคือ Nissan Leaf และ Nissan e-NV200 ที่ขายก่อนปี 2016 และยังใช้การเชื่อมต่อแบบ 2G อยู่ รถยนต์กลุ่มนี้มีประมาณ 3,000 คัน ส่งผลให้เจ้าของรถเหล่านี้จะไม่สามารถสั่งงานบางอย่างจากระยะไกล เช่น เปิดระบบฮีทเตอร์ล่วงหน้าก่อนไปถึงรถ</p>\n<p>ระบบแอพของ Nissan จะหยุดซัพพอร์ตรถยนต์เหล่านี้ในวันที่ 1 เมษายน 2024 อย่างไรก็ตาม เครือข่าย 2G ในสหราชอาณาจักรจะปิดช้ากว่านั้นมาก โดย<a href=\"https://commonslibrary.parliament.uk/research-briefings/cbp-9959\">รัฐบาลให้เส้นตายคือปี 2033 เป็นอย่างช้า</a> แต่บางโอเปอเรเตอร์อาจตัดสินใจปิดก่อนได้ถ้าต้องการ ก่อให้เกิดคำถามว่า Nissan จะรีบปิดไปก่อนทำไม</p>\n<p>BBC ชี้ว่าการปิดฟีเจอร์ของ Nissan สะท้อนปัญหาภาพใหญ่ในภาพรวม ว่าค่ายรถยนต์อาจปิดบริการลักษณะเดียวกันในอนาคต โดยอ้างเรื่องเทคโนโลยีเปลี่ยนแปลง หรือบางค่ายอาจเปลี่ยนมาใช้วิธีคิดค่าบริการรายเดือนกับลูกค้าแทน</p>\n<p>ที่มา - <a href=\"https://www.bbc.com/news/technology-68426263\">BBC</a></p>\n<p>Nissan Leaf รุ่นที่ขายในปัจจุบัน</p>\n<p><img alt=\"No Description\" src=\"https://www.blognone.com/sites/default/files/externals/b50362eb8034676844fc5c8afdd3a1cf.jpeg\" /></p>\n</div></div></div><div><div>Topics: </div><div><div><a href=\"/topics/nissan\">Nissan</a></div><div><a href=\"/topics/electric-car\">Electric Car</a></div><div><a href=\"/topics/united-kingdom\">United Kingdom</a></div><div><a href=\"/topics/2g\">2G</a></div><div><a href=\"/topics/automobile\">Automobile</a></div><div><a href=\"/topics/telecom\">Telecom</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"70ce2c50b23644e01b3110c430fe6b20f11e7e1fdb090927a490a40a57838829","category":"Thai"}
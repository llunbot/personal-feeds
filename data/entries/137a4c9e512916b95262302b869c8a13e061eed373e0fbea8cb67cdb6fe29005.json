{"title":"AMD จะรวมสถาปัตยกรรมจีพียู RDNA และ CDNA เข้าด้วยกันเป็น UDNA ในระยะยาว","link":"https://www.blognone.com/node/141933","date":1725934710000,"content":"<div><div><div><p>Jack Huynh รองประธานอาวุโสฝ่าย Computing and Graphics Business Group ของ AMD ให้สัมภาษณ์สื่อไอทีที่งาน IFA 2024 ในเยอรมนี เปิดเผยแผนการรวมสถาปัตยกรรมจีพียู RDNA และ CDNA เข้าด้วยกันเป็น <strong>UDNA</strong></p>\n<p>หลังจากหมดยุค Graphic Core Next (GCN) AMD ใช้แนวทางแยกสถาปัตยกรรม RDNA สำหรับงานเกมมิ่ง เริ่มใช้ในจีพียูตระกูล Radeon RX 5000 ตั้งแต่ปี 2019 เป็นต้นมา ส่วน CDNA ใช้สำหรับจีพียูฝั่งศูนย์ข้อมูลตระกูล Instinct เริ่มปี 2020</p>\n<p>ถึงแม้ RDNA และ CDNA มาจากรากเหง้าเดียวกัน แต่ก็ไม่เหมือนกันซะทีเดียว ทำให้นักพัฒนาซอฟต์แวร์ต้องทำงานเพิ่มขึ้น ในขณะที่คู่แข่ง NVIDIA เลือกใช้สถาปัตยกรรมเดียวกันกับจีพียูเกมมิ่ง-ศูนย์ข้อมูล จึงเป็นข้อเสียเปรียบของ AMD ที่ส่วนแบ่งตลาดตามหลังอยู่แล้ว</p>\n<p>Huynh บอกว่าเดิมที AMD แยกสถาปัตยกรรมย่อยเพื่อปรับแต่งประสิทธิภาพของงานแต่ละประเภท แต่เมื่อแนวทางนี้ทำให้นักพัฒนาทำงานยากขึ้น บริษัทจึงต้องรวมสถาปัตยกรรมเข้าด้วยกัน แผนการรวมสถาปัตกรรมจะค่อยๆ เกิดขึ้นในระยะยาว (เขาพูดว่าไปจนถึง RDNA 7 และ UDNA 7) โดยยังรักษาความเข้ากันได้ย้อนหลัง (backward compatibility) เอาไว้ด้วย</p>\n<p>AMD น่าจะเปิดตัวจีพียู Radeon สถาปัตยกรรม RDNA 4 ในปีนี้ (RDNA 3 ออกปี 2022) ดังนั้นเราน่าจะได้เห็นการหลอมรวมสถาปัตยกรรม UDNA เริ่มขึ้นในเจ็นถัดไปคือ RDNA 5</p>\n<p>ที่มา - <a href=\"https://www.tomshardware.com/pc-components/cpus/amd-announces-unified-udna-gpu-architecture-bringing-rdna-and-cdna-together-to-take-on-nvidias-cuda-ecosystem\">Tom's Hardware</a></p>\n<p><img alt=\"No Description\" src=\"https://www.blognone.com/sites/default/files/externals/a559d385a04772d9d2e84a95ce8626ab.jpeg\" /></p>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/gpu\">GPU</a></div><div><a href=\"/topics/radeon\">Radeon</a></div><div><a href=\"/topics/instinct\">Instinct</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"137a4c9e512916b95262302b869c8a13e061eed373e0fbea8cb67cdb6fe29005","category":"Thai"}
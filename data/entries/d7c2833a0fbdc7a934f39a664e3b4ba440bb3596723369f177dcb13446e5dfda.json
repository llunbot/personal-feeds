{"title":"CEO Succession","link":"https://markpeak.net/ceo-succession/","date":1735612966000,"content":"<p>ดูคลิปของ Financial Times พยายามหาทางออกให้ปัญหา <a href=\"https://brandinside.asia/nearly-2000-ceos-resigned-in-2024/\">ปี 2024 เป็นปีที่ CEO พ้นจากตำแหน่งเยอะที่สุดในประวัติศาสตร์</a> แล้วมีประเด็นน่าสนใจเรื่อง succession plan ของตำแหน่ง CEO</p>\n<p>เหตุผลที่ FT อธิบายว่าปี 2024 มีการเปลี่ยนตำแหน่ง CEO กันเยอะ มาจากปัจจัยว่าช่วง Covid มีการเปลี่ยนตัว CEO น้อยกว่าที่ควรจะเป็น มันเลยอั้นการเปลี่ยนแปลงมานาน และปัจจัยเรื่องเศรษฐกิจโลกชะลอตัวลง หลังรัสเซียบุกยูเครน อัตราดอกเบี้ยเพิ่ม ต้นทุนเพิ่ม เงินเฟ้อสูง การบริหารธุรกิจยากขึ้นกว่าเดิม</p>\n<p></p>\n<p>เมื่อการเปลี่ยนแปลงตัวผู้นำองค์กรหลีกเลี่ยงไม่ได้ ทำอย่างไรมันถึงจะสมูธ?</p>\n<p>คลิปนี้ไปสัมภาษณ์ Valerie Mocker ซีอีโอของบริษัท <a href=\"https://www.wingwomen.org/\">Wingwomen</a> ซึ่งทำงานด้าน coaching และตัวเธอเองรับบทบาทเป็นทั้ง CEO และบอร์ดของบริษัทอื่นด้วย ให้มุมมองว่าในฐานะบอร์ด ควรทำอย่างไรเพื่อเตรียมรับมือการเปลี่ยนตัวผู้นำ</p>\n<p>Valerie เปรียบเทียบเรื่องแผน succession plan ของบริษัท ว่าเหมือนการเตรียมแผนเกษียณของบุคคล ไม่ได้แปลว่าเราจะมีเงินมากพอสำหรับการเกษียณ แต่มีแผนเตรียมไว้ย่อมดีกว่าเสมอ ดังนั้น บอร์ดควรเตรียมเรื่อง succession plan ของ CEO ไว้เช่นกัน</p>\n<p>อย่างไรก็ตาม การพูดเรื่อง succession plan กับตัว CEO นั้นไม่ง่าย เพราะอาจทำให้ CEO รู้สึกว่าบอร์ดไม่พอใจผลงาน เตรียมไล่ออกได้ง่ายมาก</p>\n<p>ดังนั้น กระบวนการที่ถูกต้องคือ ควรพูดเรื่อง succession plan กับ CEO คนนั้นไว้ตั้งแต่ก่อนเข้ามารับตำแหน่งเลย เป็นการบริหารความคาดหวัง (set the expectations) เพื่อที่ว่า CEO จะตระหนักรู้อยู่เสมอว่า ตำแหน่ง CEO นั้นจะต้องเปลี่ยนแปลงสักวัน</p>\n<p>Valerie บอกว่าในฐานะบอร์ด เธอจะถามคำถามเรื่อง succession ตั้งแต่ตอนสัมภาษณ์ CEO เลย ว่าคุณอยากอยู่ในตำแหน่งนี้นานเท่าไร เมื่อลงจากตำแหน่งแล้วต้องการไปทำอะไรต่อ และระหว่างที่ดำรงตำแหน่งอยู่ จะมีกระบวนการทำงานอย่างไรเพื่อฝึกฝนให้ลูกน้องทำตามแนวทางของตัวเองได้ แม้ลงจากตำแหน่งไปแล้ว</p>\n<p>ประเด็นเรื่องนี้ พี่โจ้ ธนา เคยให้สัมภาษณ์ไว้ดีมาก “มืออาชีพต้องคิดถึงจุดจบ” แปะคลิปสักหน่อย</p>\n<p></p>\n<p>อีกประเด็นที่น่าสนใจคือ นอกจากมี “แผน” (succession plan) แล้ว ควรมี “กระบวนการฝึกฝน” (succession practice) ให้คนในองค์กรลองมาทำงานที่มีความรับผิดชอบแบบเดียวกับ CEO ด้วย เพื่อว่าหากมีวิกฤตฉับพลันฉุกเฉิน เช่น CEO ป่วย, CEO มีเรื่องฉาว จะได้มีคนที่สามารถเข้ามาทำงานแทนได้ทันที แม้เป็นแค่การรักษาการช่วงเวลาหนึ่งก็ตาม</p>\n<p>บทความเก่าที่เกี่ยวข้องกับประเด็นนี้</p>\n<ul>\n<li><a href=\"https://markpeak.net/how-to-find-a-ceo/\">How to Find a CEO กระบวนการคัดสรร CEO คนใหม่</a></li>\n<li><a href=\"https://markpeak.net/new-ceo/\">New CEO ซีอีโอใหม่เข้ามาแล้วควรทำตัวอย่างไร</a></li>\n</ul>\n<p>หมายเหตุ: ยืมภาพประกอบจากซีรีส์ Succession ของ HBO มาใช้งานเพราะเท่ดี แต่เนื้อหาไม่เกี่ยวกันเท่าไรนัก เพราะในซีรีส์เป็นเรื่อง “ทายาท” ของธุรกิจครอบครัว ต่างจากโพสต์นี้ที่เป็นเรื่อง CEO มืออาชีพ</p>The post <a href=\"https://markpeak.net/ceo-succession/\">CEO Succession</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"d7c2833a0fbdc7a934f39a664e3b4ba440bb3596723369f177dcb13446e5dfda","category":"Thai"}
{"title":"Pebble กลับมาอีกครั้ง เปิดตัว 2 รุ่น หน้าจอขาวดำ และจอสี แบตเตอรี่ 30 วัน","link":"https://www.blognone.com/node/145341","date":1742343668000,"content":"<div><div><div><p>Eric Migicovsky ผู้ก่อตั้ง Pebble สมาร์ทวอทช์ซึ่งต่อมา<a href=\"https://www.blognone.com/node/87974\">ขายกิจการให้ Fitbit ในปี 2016</a> เปิดตัวสมาร์ทวอทช์รุ่นใหม่หลังจาก<a href=\"https://www.blognone.com/node/144356\">ประกาศไป</a>ก่อนหน้านี้ เมื่อ<a href=\"https://www.blognone.com/node/144353\">กูเกิลประกาศโอเพนซอร์ส PebbleOS</a> โดยการกลับมาคราวนี้เขาตั้งชื่อบริษัทว่า Core Devices ส่วนแบรนด์สมาร์ทวอทช์ใช้ชื่อว่า <strong>Core</strong> ทำงานบนระบบปฏิบัติการ PebbleOS</p>\n<p>สมาร์ทวอทช์ที่เปิดตัวมี 2 รุ่น รุ่นแรกคือ <strong>Core 2 Duo</strong> (ชื่อนี้<a href=\"https://www.blognone.com/node/2712\">ทดสอบ</a>วัยคนอ่านได้เลย) หน้าจอ e-paper ขาวดำ ตัวเรือนเป็นโพลีคาร์บอเนต ราคา 149 ดอลลาร์ (ประมาณ 5,000 บาท) สินค้าเริ่มจัดส่งเดือนกรกฎาคม</p>\n<p>ส่วนอีกรุ่นคือ <strong>Core Time 2</strong> หน้าจอแสดงผล 64 สี ตัวเรือนเป็นโลหะ ราคา 225 ดอลลาร์ (ประมาณ 7,500 บาท) สินค้าเริ่มจัดส่งเดือนธันวาคม</p>\n<p>ถึงตรงนี้บางคนคงสงสัยว่าในเมื่อเป็นสมาร์ทวอทช์รุ่นแรก ทำไมจึงเลือกใช้ชื่อว่า 2 เลย ที่มานั้น Migicovsky บอกว่าเพราะมันก็คือ <a href=\"https://www.blognone.com/node/81357\">Pebble 2 กับ Pebble Time 2</a> ที่ได้รับการปรับปรุงหลายอย่าง ชิ้นส่วนบางอย่างก็ใช้ของในสต็อกที่ยังเหลือตอนผลิต Pebble 2 กับ Pebble Time 2 ด้วย แถมยังใช้ซัพพลายเออร์รายเดิมอีก ส่วนคำว่า Duo นั้น ไม่ได้ต้องการให้เหมือนชื่อรุ่นซีพียู แต่ย่อมาจากคำว่า \"Do-Over\"</p>\n<p>Core 2 Duo ได้รับการปรับปรุงจาก Pebble 2 ด้วยแบตเตอรี่ใช้ได้นาน 30 วัน, เพิ่มลำโพง, ปรับปรุงระบบสั่นแจ้งเตือน, ปุ่มกดทนทานขึ้น และเพิ่มบารอมิเตอร์กับเข็มทิศ ส่วน Core Time 2 แบตเตอรี่อยู่ได้นาน 30 วันเช่นกัน มีเซ็นเซอร์วัดอัตราหัวใจ หน้าจอสัมผัส และกันน้ำ IPX8</p>\n<p>สินค้าผลิตจำนวนจำกัด โดย Migicovsky คาดว่าจะผลิต Core 2 Duo ได้ประมาณ 10,000 เรือน ส่วนราคาอาจปรับเพิ่มในอนาคตหากมีต้นทุนที่สูงขึ้น เขายืนยันแนวทางว่าไม่ได้ต้องการเป็นบริษัทสมาร์ทวอทช์รายใหญ่ของโลก แต่ต้องการสร้างสมาร์ทวอทช์ที่ตนเองอยากใช้งาน สามารถสั่งจองล่วงหน้าได้ที่ <a href=\"https://store.repebble.com/\">store.rePebble.com</a></p>\n<p>ที่มา: <a href=\"https://ericmigi.com/blog/introducing-two-new-pebbleos-watches\">Eric Migicovsky</a> ผ่าน <a href=\"https://www.theverge.com/news/631657/pebble-watch-core-devices-duo-2-time-2\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/20b753fe94f07deb1e41dc155d9eb842.png\" /></p>\n<p>ภาพตอนพัฒนาสมาร์ทวอทช์ Core จากชิ้นส่วนเดิมของ Pebble</p>\n<p><img alt=\"No Description\" src=\"https://www.blognone.com/sites/default/files/externals/fa9e60b883121529139cc60dcc4c8c81.png\" /></p>\n</div></div></div><div><div>Topics: </div><div><div><a href=\"/topics/pebble\">Pebble</a></div><div><a href=\"/topics/core-devices\">Core Devices</a></div><div><a href=\"/topics/smart-watch\">Smart Watch</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"92bd7ec13d030519c9adb69105863600408b43f2a7696b53bc5bd9d9a651228a","category":"Thai"}
{"title":"Golden Kamuy Movie","link":"https://markpeak.net/golden-kamuy-movie/","date":1724828248000,"content":"<p>ภาพยนตร์ญี่ปุ่นปี 2024 ดัดแปลงมาจากมังงะชื่อเดียวกันคือ Golden Kamuy เพิ่งออกฉายในญี่ปุ่นเมื่อเดือนมกราคม 2024 ตอนนี้ดูได้แล้วทาง Netflix</p>\n<p>เนื้อหาของ Golden Kamuy เป็นการตามหา “ทองคำ” ของชาวไอนุในฮอกไกโด ช่วงต้นทศวรรษ 1900s หลังจบสงครามญี่ปุ่น-รัสเซียไม่นานนัก โดยตัวเอก ไซจิ สุกิโมโต้ อดีตทหารที่ผ่านสงคราม บังเอิญทราบเหตุการณ์นักโทษ 24 คนแหกคุกออกมา และบนตัวของนักโทษมี “รอยสัก” ที่นำมารวมกันแล้วจะเป็นเส้นทางไปสู่ทองคำ</p>\n<p></p>\n<p>เนื้อหาของมังงะ Golden Kamuy นั้นยาวถึง 31 เล่ม (เพิ่งอ่านจบไปเมื่อเร็วๆ นี้ คงมีโอกาสได้เขียนถึงฉบับมังงะ) ส่วนเวอร์ชันหนังก็แน่นอนว่าด้วยข้อจำกัดเรื่องเวลา หยิบมาเพียง 20 ตอนแรกของมังงะ เทียบกับหนังสือได้ประมาณ 2 เล่มกับอีก 1-2 ตอนเท่านั้น ลักษณะเหมือนกับ<a href=\"https://markpeak.net/kingdom-2019/\">หนัง Kingdom</a> ที่เคยเขียนถึงไปแล้ว</p>\n<p>เนื้อเรื่องของหนังจึงดำเนินมาถึงแค่ arc แรกของมังงะ เริ่มจากการพบกันของ สุกิโมโต้ กับสาวชาวไอนุ อาชิริปะ และ ชิราอิชิ หนึ่งในนักโทษแหกคุก แล้วต้องเผชิญหน้ากับทหาร “กองพลที่ 7” ที่หมายปองทองคำเช่นกัน แล้วจบลงด้วยคณะของสุกิโมโต้หลบหนีจากกองพลที่ 7 ได้สำเร็จ (ครั้งแรก) ก่อนออกผจญภัยท่องฮอกไกโดกันต่อไป</p>\n<p>สิ่งที่ต้องชมมากคือหนังทำโปรดักชันออกมาได้ดี ทั้งเครื่องแต่งกาย ฉากทั้งในป่าเขาและในเมืองโอตารุย้อนยุค รวมถึงการใช้ CG มาทำสัตว์ป่าทั้งหมี หมาป่า ได้อย่างเนียนตา ดูไม่กระโดดออกจากนักแสดงจนตะขิดตะขวงใจ</p>\n<p><img src=\"https://markpeak.net/wp-content/uploads/2024/08/golden-kamuy.jpg\" width=\"800\" height=\"566\" srcset=\"https://markpeak.net/wp-content/uploads/2024/08/golden-kamuy.jpg 800w, https://markpeak.net/wp-content/uploads/2024/08/golden-kamuy-300x212.jpg 300w, https://markpeak.net/wp-content/uploads/2024/08/golden-kamuy-768x543.jpg 768w, https://markpeak.net/wp-content/uploads/2024/08/golden-kamuy-700x495.jpg 700w\" /></p>\n<p>นักแสดงที่เลือกแคสต์มาก็ถือว่าทำได้ดี มีจุดตินิเดียวคือพระเอก สุกิโมโต้ ดูหล่อเกินไปนิด (บทในมังงะจะเถื่อนๆ กว่านี้หน่อย) และนางเอก อาชิริปะ ดูโตไปหน่อย (แต่ก็น่ารักดี ไปค้นประวัติดูคือนักแสดงอายุ 22-23 แล้ว ในขณะที่อาชิริปะในเรื่องเป็น pre-teen) แต่นักแสดงคนอื่นๆ กลับทำออกมาได้ดีทั้งการแสดงและการแต่งกาย โดยเฉพาะ ชิราอิชิ นี่เหมือนมากๆ</p>\n<p>ส่วนของบทคิดว่าเป็นเพราะต้องดำเนินเรื่องตามมังงะ ทำให้วิธีการเล่าเรื่องแบบหนังอาจไม่ค่อยตรงกันอยู่บ้าง ครึ่งแรกของเรื่องที่เป็นบทเปิดในป่าเขาฮอกไกโด เล่าเรื่องแบบ linear ตรงไปตรงมานั้นไม่มีปัญหา แต่พอเข้าถึงครึ่งหลังที่มีตัวละครเยอะแยะมากมายโผล่เข้ามา ในมังงะเป็นการเซ็ตตัวละครเพื่อใช้งานในองค์ถัดๆ ไปของเรื่อง (เรื่องนี้ตัวละครเยอะจริงๆ) แต่พอเป็นหนังมาเล่าเรื่องแบบเดียวกันเป๊ะๆ คนที่ไม่เคยอ่านมังงะมาก่อนก็อาจมีความงงอยู่ไม่น้อยว่าใครเป็นใคร ใส่เข้ามาทำไม</p>\n<p>ในฐานะแฟนๆ และผู้อ่านมังงะมาก่อน ให้คะแนน 7.5/10</p>\n<p>หนังประกาศทำเป็นซีรีส์ต่อเรียบร้อยแล้ว (ถือว่าภาคหนังเป็นบทเปิด) มีเทรลเลอร์ออกมาแล้ว เริ่มฉายในญี่ปุ่นเดือนตุลาคมนี้ ก็รอชมกันต่อไป</p>\n<p></p>\n<p>หมายเหตุ: ตอนแรกสงสัยเรื่องชื่อของนางเอกว่าตกลงแล้วออกเสียงยังไง เพราะในมังงะภาษาไทย ถอดเสียงว่า “อาชิริปะ” ตามญี่ปุ่น แต่ชื่อภาษาอังกฤษเขียน “Ashirpa” พอได้ดูแล้วก็พบว่าออกเสียงตามญี่ปุ่นว่า “อาชิริปะ”</p>The post <a href=\"https://markpeak.net/golden-kamuy-movie/\">Golden Kamuy Movie</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"d8abc8536737f81f808b16e1ee07344ff7ea9201e734f947fcd8d0724b644df5","category":"Thai"}
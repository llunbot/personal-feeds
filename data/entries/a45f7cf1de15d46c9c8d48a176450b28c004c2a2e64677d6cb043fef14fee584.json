{"title":"ปัญหาร่วมของสังคมไร้เงินสด สวีเดนก็เจอการหลอกลวงออนไลน์ระบาดหนัก เพิ่มเท่าตัวใน 2 ปีหลัง","link":"https://www.blognone.com/node/140546","date":1719198607000,"content":"<div><div><div><p>Bloomberg รายงานว่าประเทศสวีเดน ซึ่งถือว่าเป็นประเทศที่ก้าวหน้าเรื่องสังคมไร้เงินสดเป็นอันดับต้นๆ ของโลก กำลังประสบปัญหาการฉ้อโกงออนไลน์สูงขึ้นอย่างมากในช่วงปีหลังๆ</p>\n<p>สถิติอย่างเป็นทางการของรัฐบาลสวีเดนคือ ความเสียหายจากการฉ้อโกงออนไลน์ในปี 2023 มีมูลค่ารวม 1.2 พันล้านโครนา (4.2 พันล้านบาท) เพิ่มขึ้นเท่าตัวจากปี 2021</p>\n<p>สวีเดนมีระบบจ่ายเงินออนไลน์ที่เรียกว่า <a href=\"https://www.bankid.com/en/privat/skaffa-bankid\">BankID</a> (ลักษณะคล้ายๆ พร้อมเพย์ของบ้านเรา) เริ่มใช้มาตั้งแต่ปี 2001 และกลายเป็นช่องทางจ่ายเงินในชีวิตประจำวันของชาวสวีเดน อย่างไรก็ตาม มันกลายเป็นช่องทางของอาชญากรด้วยเช่นกัน เพราะการจ่ายเงิน-โอนเงินทำได้เร็วขึ้นมาก</p>\n<p>แนวทางของรัฐบาลสวีเดนคือกดดันธนาคารให้เพิ่มมาตรการความปลอดภัยมากขึ้น เช่น การโอนเงินก้อนใหญ่ต้องได้รับความยินยอมจากบุคคลที่เชื่อถือได้อีกชั้น (trusted second party) แต่ก็ไม่เป็นผลมากนัก เพราะกลโกงออนไลน์ของแก๊งอาชญากรรมใช้วิธีที่ซับซ้อน เช่น การสร้างบริษัทปลอม เอกสารปลอม เพื่อให้สามารถเข้าไปอยู่ในระบบ BankID ได้ และเป็นโอกาสไปรับเงินจากช่องทางอื่นๆ เช่น การกู้เงินธนาคาร การรับเงินสวัสดิการของรัฐบาล แล้วหนีหายไป</p>\n<p>ปัญหาที่ใหญ่ขึ้นเรื่อยๆ ทำให้รัฐบาลสวีเดนต้องตั้งหน่วยงานใหม่ชื่อ <a href=\"https://ubm.se/om-oss\">Payment Authority</a> ขึ้นมาแก้ปัญหาเรื่องการฉ้อโกงในระบบประกันสังคมโดยเฉพาะ มีอำนาจวิเคราะห์และตรวจสอบธุรกิจ รวมถึงรับผิดชอบงานด้านจ่ายเงินให้กับหน่วยงานภาครัฐอื่นๆ ด้วย การจ่ายเงินภาครัฐจะผ่านระบบใหม่ทั้งหมดในวันที่ 1 มกราคม 2027</p>\n<p>ที่มา - <a href=\"https://www.bloomberg.com/news/articles/2024-06-21/sweden-led-europe-s-move-to-cashless-economy-now-it-faces-soaring-fraud\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/b8c234b9abbdbdd8ab92ed5a2bc4f705.jpeg\" /></p>\n</div></div></div><div><div>Topics: </div><div><div><a href=\"/topics/sweden\">Sweden</a></div><div><a href=\"/topics/fraud\">Fraud</a></div><div><a href=\"/topics/crime\">Crime</a></div><div><a href=\"/topics/internet-banking\">Internet Banking</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a45f7cf1de15d46c9c8d48a176450b28c004c2a2e64677d6cb043fef14fee584","category":"Thai"}
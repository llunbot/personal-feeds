{"title":"Windsurf เจอตัดการเข้าถึงโมเดล Claude ทุกรุ่น - ซีอีโอโวยเพราะเป็นการแจ้งกะทันหัน","link":"https://www.blognone.com/node/146785","date":1749041017000,"content":"<span>Windsurf เจอตัดการเข้าถึงโมเดล Claude ทุกรุ่น - ซีอีโอโวยเพราะเป็นการแจ้งกะทันหัน</span>\n\n  <div>\n    <div>Body</div>\n              <div><p>Windsurf ผู้พัฒนา IDE เขียนโค้ดที่เสริมการทำงานด้วย AI ซึ่งมีข่าวก่อนหน้านี้ว่า <a href=\"https://www.blognone.com/node/145889\">OpenAI สนใจซื้อกิจการ</a> กำลังเจอปัญหาเมื่อ Anthropic ที่เป็นผู้ให้บริการโมเดล AI หลัก (First-party) ได้ตัดความสามารถเชื่อมต่อใช้งานโมเดล Claude ทั้ง Claude 3.7 Sonnet และ Claude 3.5 Sonnet</p>\n<p>Varun Mohan ซีอีโอ Windsurf <a href=\"https://x.com/_mohansolo/status/1930034960385356174\">เปิดเผย</a>ว่า Anthropic ได้แจ้งเรื่องนี้กับบริษัทไม่ถึง 5 วัน ก่อนที่จะมีผลในการลดปริมาณการเชื่อมต่อลง ซึ่งจะสร้างผลกระทบในการใช้งานสำหรับคนที่เลือกใช้โมเดล Claude ทั้งนี้ Windsurf เชื่อว่าจะยังมีปริมาณโควต้าใช้งานพอในระยะสั้น แต่ในระยะยาวจำเป็นต้องนำโมเดล AI จากผู้ให้บริการรายอื่นมาทดแทนเป็นตัวหลัก ซึ่งในตอนนี้ทั้ง Gemini 2.5 Pro และ GPT 4.1 รวมถึงโมเดลค่ายอื่นยังสามารถเลือกใช้งานได้ตามปกติ</p>\n<p>Mohan ยืนยันว่าการลดปริมาณใช้งานนี้ไม่ใช่สิ่งที่บริษัทต้องการ บริษัทมีเงินที่พร้อมจ่ายให้ Anthropic เพื่อการใช้งานเต็มรูปแบบ จึงผิดหวังต่อการตัดสินใจและการแจ้งแบบกะทันหัน</p>\n<p>เรื่องนี้มีประเด็นมาก่อนหลังจาก <a href=\"https://www.blognone.com/node/146565\">Anthropic เปิดตัวโมเดล Claude 4</a> ที่ระบุว่ามีความสามารถเขียนโค้ดดีที่สุดตอนนี้ แต่ Windsurf กลับไม่สามารถเชื่อมต่อใช้งานโมเดลใหม่นี้ได้ ขณะที่คู่แข่งสายเครื่องมือ Vibe coding อย่าง Cursor หรือ GitHub Copilot สามารถเลือกใช้ Claude 4 ได้เลย ส่วน Windsurf นั้น ผู้ใช้งานต้องหา key หรือกุญแจสำหรับเชื่อมต่อ API จาก Anthropic มาเอง ซึ่งต้นทุนสูงกว่า เรื่องจึงอาจสะท้อนการแข่งขันที่รุนแรงมากขึ้นในสาย Vibe Coding นั่นเอง</p>\n<p>ที่มา: <a href=\"https://techcrunch.com/2025/06/03/windsurf-says-anthropic-is-limiting-its-direct-access-to-claude-ai-models/\">TechCrunch</a>, <a href=\"https://windsurf.com/blog/anthropic-models\">Windsurf</a></p>\n</div>\n          </div>\n<span><a href=\"https://www.blognone.com/user/arjin\">arjin</a></span>\n<span><time>Wed, 04/06/2025 - 19:43</time>\n</span>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dc43300358ce8aa72be2f9ee85ae6ddca7ad2e889b45206b42e9f433f59d3d07","category":"Thai"}
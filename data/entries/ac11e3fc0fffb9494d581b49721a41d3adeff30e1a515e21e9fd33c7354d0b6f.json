{"title":"David Marcus ผู้สร้างสกุลเงิน Libra ประกาศลาออกจาก Meta (Facebook) สิ้นปีนี้","link":"https://www.blognone.com/node/126080","date":1638321139000,"content":"<div><div><div><p>David Marcus หัวหน้าทีมส่วนธุรกิจเงินคริปโตของ Meta บริษัทแม่ Facebook ประกาศว่าเขาจะลาออกจากบริษัทสิ้นปีนี้ โดยไม่ได้บอกชัดเจนว่าจะไปทำอะไร แต่น่าจะกลับไปเริ่มต้นในฐานะผู้ประกอบการอีกครั้ง</p>\n<p>Marcus เดิมเป็นประธานอยู่ที่ PayPal ต่อมาได้ย้ายมารับตำแหน่งหัวหน้าฝ่าย Messenger ของ Facebook และย้ายไปอยู่ฝ่ายบล็อกเชนช่วงปี 2018 ซึ่งจากนั้น 1 ปี Facebook ก็เปิดตัว Diem (<a href=\"https://www.blognone.com/node/110404\">ตอนแรกชื่อ Libra</a>) สกุลเงินดิจิทัลที่ Facebook อธิบายว่าทำให้การรับส่งเงิน ง่ายเหมือนกับการส่งข้อความใน Messenger</p>\n<p>อย่างไรก็ตามโครงการดังกล่าวถูกจับตามองและตรวจสอบจากหน่วยงานรัฐทั่วโลก ทำให้ Facebook ต้องปรับรูปแบบของโครงการจนเปลี่ยนไปจากช่วงแรกอยู่มาก โดยที่มีประกาศออกมาล่าสุดคือ<a href=\"https://www.blognone.com/node/125359\">กระเป๋าเงินดิจิทัล Novi</a> (ที่<a href=\"https://www.blognone.com/node/116586\">ตอนแรกชื่อ Calibra</a>) แต่ก็เลือกใช้ stablecoin USDP ในการรับส่งเงิน แทนที่จะเป็น Diem ของ Facebook เอง</p>\n<p>โฆษกของ Meta ให้ข้อมูลเพิ่มเติมว่า Stephane Kasriel ซึ่งก็เคยทำงาน PayPal เหมือนกับ Marcus จะมาเป็นหัวหน้าฝ่าย Novi คนใหม่</p>\n<p>ที่มา: <a href=\"https://www.coindesk.com/business/2021/11/30/libra-creator-david-marcus-says-hes-leaving-facebook-at-years-end/\">Coindesk</a></p>\n<p><img src=\"https://www.blognone.com/sites/default/files/externals/a0df4d60b5fc9dad1f1658ac31947e29.jpg\" /></p>\n<blockquote><p>While there’s still so much to do right on the heels of launching Novi — and I remain as passionate as ever about the need for change in our payments and financial systems — my entrepreneurial DNA has been nudging me for too many mornings in a row to continue ignoring it. (2/7)</p>\n<p>— David Marcus (@davidmarcus) <a href=\"https://twitter.com/davidmarcus/status/1465740042215645194?ref_src=twsrc%5Etfw\">November 30, 2021</a></p></blockquote>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/management\">Management</a></div><div><a href=\"/topics/libra\">Libra</a></div><div><a href=\"/topics/novi\">Novi</a></div><div><a href=\"/topics/facebook\">Facebook</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ac11e3fc0fffb9494d581b49721a41d3adeff30e1a515e21e9fd33c7354d0b6f","category":"Thai"}
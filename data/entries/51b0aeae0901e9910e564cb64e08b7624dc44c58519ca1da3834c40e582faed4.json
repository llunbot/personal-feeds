{"title":"Gemini แข่งกับ ChatGPT บนการจัดอันดับ Chatbot Arena ออกเวอร์ชั่นใหม่รายวัน ล่าสุด Gemini ชนะ","link":"https://www.blognone.com/node/143276","date":1732239743000,"content":"<div><div><div><p>กูเกิลและ OpenAI ผลัดกันชิงอันดับหนึ่งบนการจัดอันดับ Chatbot Arena ของ LMSys โดยสัปดาห์ที่ผ่านมานับเป็นช่วงที่แข่งกันดุเดือดเป็นพิเศษเพราะเอาชนะสลับกันหลายรอบในสัปดาห์เดียว</p>\n<p>การแข่งขันรอบนี้เริ่มจากกูเกิลปล่อย API เวอร์ชั่นพิเศษ Gemini-Exp-1114 ที่เปิดให้ใช้งานเฉพาะใน AI Studio เท่านั้น โมเดลเวอร์ชั่นนี้เอาชนะโมเดลราคาแพงของ OpenAI อย่าง o1-preview และ o1-mini ไปได้ แต่หลังจากนั้น OpenAI ก็ปล่อยโมเดล ChatGPT-4o-latest เวอร์ชั่น 20 พฤศจิกายนออกมา เอาชนะ Gemini กลับไปได้อีกครั้ง แต่ชนะได้เพียงวันเดียวกูเกิลก็ปล่อย Gemini-Exp-1121 ออกมาอีกรอบ และทำคะแนนเอาชนะ ChatGPT-4o ตัวล่าสุดไปได้อีกครั้ง</p>\n<p>เนื่องจากโมเดลเพิ่งปล่อยลงสนามทดสอบไม่นาน จำนวนครั้งที่โหวตของ Gemini-Exp-1121 มีเพียงไม่ถึงห้าพันครั้ง กรอบความมั่นใจ 95% ของคะแนนก็ยังกว้างมากในช่วง +7/-9 แต่ภาพรวมตอนนี้หัวตารางก็เป็นการแข่งขันระหว่างกูเกิลและ OpenAI สองบริษัท</p>\n<p>ในตารางยังมีโมเดลอื่นๆ ที่น่าสนใจเข้ามาอยู่ใน 10 อันดับแรก เช่น Grok-2-08-13 ที่ขึ้นมาอันดับ ร่วมกับ Yi-Lightning, GPT-4o, และ Claude 3.5 Sonnet</p>\n<p>ที่มา - <a href=\"https://lmarena.ai\">LM Arena</a></p>\n<p><img alt=\"No Description\" src=\"https://www.blognone.com/sites/default/files/externals/76c15723b7081adecc135c630e81ed1c.png\" /></p>\n</div></div></div><div><div>Topics: </div><div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/gemini\">Gemini</a></div><div><a href=\"/topics/openai\">OpenAI</a></div><div><a href=\"/topics/chatgpt\">ChatGPT</a></div><div><a href=\"/topics/chatbot\">Chatbot</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"51b0aeae0901e9910e564cb64e08b7624dc44c58519ca1da3834c40e582faed4","category":"Thai"}
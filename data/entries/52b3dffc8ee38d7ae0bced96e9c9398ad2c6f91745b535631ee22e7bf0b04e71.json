{"title":"ผู้บริหาร Apple ตอบคำถาม: iPad Air ที่ไม่เบาที่สุด, iPad กับ Mac จะรวมร่างกันหรือไม่?","link":"https://www.blognone.com/node/139808","date":1715951407000,"content":"<div><div><div><p>Greg Joswiak (Joz) รองประธานอาวุโสฝ่ายการตลาดทั่วโลกของแอปเปิล ให้สัมภาษณ์กับหลายสื่อหลังการเปิดตัว <a href=\"https://www.blognone.com/node/139619\">iPad Pro รุ่นชิป M4</a> และ <a href=\"https://www.blognone.com/node/139618\">iPad Air ชิป M2</a> ที่เพิ่มเป็นสองขนาดหน้าจอ ในหลายประเด็นทั้งการเลือกใช้ชิป M4 กับ iPad Pro ก่อน Mac ไปจนถึงคำถามว่าตกลงชื่อ Air ใน iPad Air ยังมีความหมายเดิมหรือไม่ เมื่อ iPad Pro กลายเป็น iPad ที่เบาที่สุดแล้ว</p>\n<p>Joz พูดถึงการนำ<a href=\"https://www.blognone.com/node/139625\">ชิป M4 รุ่นใหม่ล่าสุด</a>มาใส่ใน iPad Pro ซึ่งปกติชิปตระกูล M จะเริ่มต้นที่ Mac ก่อน บอกว่าเป็นเพราะ iPad Pro ใช้หน้าจอที่เป็นพาเนล Tandem OLED จึงต้องออกแบบส่วนควบคุมการแสดงผลใส่ไว้ในชิป M4 จึงทำให้เห็น M4 กับ iPad ก่อน</p>\n<p>เขายังพูดถึงการออก <a href=\"https://www.blognone.com/node/139620\">Apple Pencil Pro รุ่นใหม่</a> ว่าทำให้ไลน์สินค้าของ Apple Pencil <a href=\"https://www.facebook.com/photo.php?fbid=858934836266323&amp;set=pb.100064494442536.-2207520000&amp;type=3\">เข้าใจได้ง่ายขึ้น</a> โดยแบ่งเป็นภาพใหญ่คือ Apple Pencil Pro ใช้ได้กับสองรุ่นล่าสุดคือ iPad Pro M4 และ iPad Air M2 ส่วน Apple Pencil USB-C ใช้ได้กับ iPad ทุกรุ่นที่มีขายตอนนี้</p>\n<p><img alt=\"No Description\" src=\"https://www.blognone.com/sites/default/files/externals/4e91d3d1edd010106bca248b7b8477c3.png\" /></p>\n<p>การเปิดตัว iPad Pro ซึ่งมาพร้อมเครื่องมือหลายอย่างจนดูเหมือนประเด็น iPad รวมร่างกับ Mac กลับมาอีกครั้ง คราวนี้ Joz ตอบว่าความจริงคือผู้ใช้ Mac ส่วนใหญ่ ซื้อ iPad และใช้งานสองสิ่งร่วมกัน ในทางกลับกัน คนที่ใช้ iPad จำนวนมากถ้าไม่มี Mac ก็มีพีซี Windows จะเห็นว่าในมุมมองผู้ใช้งานนั้น ของสองอย่างแตกต่างกัน</p>\n<p>ตลอดมา iPad Air ถูกวางจุดขายว่าเป็น iPad บางและเบา แต่การเปิดตัว iPad Pro พร้อมคำโฆษณาว่า<a href=\"https://www.blognone.com/node/139643\">บางที่สุด</a>ที่เคยทำมา ก็สร้างข้อสงสัยว่าแล้วชื่อ Air ใน iPad Air จะสื่อถึงอะไร ตรงนี้ Joz บอกว่าเราคงไม่เปลี่ยนชื่อสินค้าสลับกันเพราะเรื่องความบางแน่ แต่ตอนนี้ภาพของ Air คือเป็น iPad ที่ใส่ฟีเจอร์ซึ่งเคยมีใน Pro รุ่นก่อนหน้า แล้วทำราคามาให้ถูกลงแทน</p>\n<p><img alt=\"No Description\" src=\"https://www.blognone.com/sites/default/files/externals/4910f0c48954fd26146ac0033515697f.png\" /></p>\n<p>เมื่อพูดถึงประเด็น AI ที่คาดว่าแอปเปิลน่าจะพูดรายละเอียดมากขึ้นในงาน WWDC เดือนหน้า เขาบอกว่าจริง ๆ แอปเปิลถือเป็นผู้นำเรื่องนี้มาระยะหนึ่งแล้ว โดยให้มองย้อนปรับปรุง Siri ครั้งใหญ่ปี 2015 ให้ประมวลผลที่ระดับอุปกรณ์ เวลานั้นชิปประมวลผลส่วน Neural คือสิ่งที่แอปเปิลรู้ และเริ่มพัฒนามารองรับต่อใน Apple Silicon เวลาผ่านไปเราก็เห็นการขาย AI PC จากฝั่งพีซี แต่แอปเปิลเริ่มทำมาก่อนแล้ว</p>\n<p>สุดท้าย Joz บอกว่าเขาลังเลถ้าจะบอกว่า iPad คือแท็บเล็ตตัวหนึ่ง เพราะแท็บเล็ตนั้นห่วย (suck) แต่ iPad ไม่เป็นแบบนั้น</p>\n<p><img alt=\"No Description\" src=\"https://www.blognone.com/sites/default/files/externals/312e17b792e9fe496bcd2e603549d581.png\" /></p>\n<p>ที่มา: 9to5Mac <a href=\"https://9to5mac.com/2024/05/15/as-m4-ipad-pro-arrives-joz-sets-the-record-straight-tablets-suck-and-ipads-dont/\">[1]</a>, <a href=\"https://9to5mac.com/2024/05/13/ipad-air-meaning-vs-ipad-pro/\">[2]</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/ipad-air\">iPad Air</a></div><div><a href=\"/topics/ipad-pro\">iPad Pro</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"52b3dffc8ee38d7ae0bced96e9c9398ad2c6f91745b535631ee22e7bf0b04e71","category":"Thai"}
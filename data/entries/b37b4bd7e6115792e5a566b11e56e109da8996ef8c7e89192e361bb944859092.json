{"title":"ลงเอยด้วยดี  Scarlett Johansson กับดิสนีย์ทำข้อตกลงยุติคดีฟ้องร้องการฉาย Black Widow บน Disney+","link":"https://www.blognone.com/node/125037","date":1633050933000,"content":"<div><div><div><p>ความคืบหน้าล่าสุดของคดีความระหว่าง Scarlett Johansson นักแสดงนำหนัง Black Widow <a href=\"https://www.blognone.com/node/123969\">ฟ้องร้องบริษัทดิสนีย์ จากการสตรีมหนังใน Disney+ ทำให้สูญเสียผลประโยชน์ในฐานะนักแสดง</a></p>\n<p>หลังกระบวนการฟ้องร้องกินเวลาไปร่วมสามเดือน ล่าสุด ตัวแทนของ Johansson ยืนยันกับสื่อหลักหลายแห่ง เช่น The Hollywood Reporter, Variety และ The New York Times ว่า Johansson กับดิสนีย์ได้ทำข้อตกลงระงับการพิพาท ไม่เปิดเผยมูลค่าเงินในข้อตกลง แต่แหล่งข่าวรายหนึ่งระบุกับสำนักข่าว Deadline ว่า มูลค่าเงินในข้อตกลงสูงหลักสิบล้านดอลลาร์</p>\n<p>Johansson บอกกับ The Hollywood Reporter ว่า เธอรู้สึกดีที่ได้แก้ไขความไม่เข้าใจกันระหว่างเธอและดิสนีย์ และตั้งตารอที่จะทำงานร่วมกันต่อในอนาคต ด้าน Alan Bergman ประธานของ Disney Studios กล่าวว่า เรารู้สึกขอบคุณที่ Johansson ได้มีส่วนร่วมกับ Marvel Cinematic Universe และตั้งตารอที่จะได้ทำงานร่วมกันในโปรเจกต์ต่างๆ ที่กำลังจะมาถึง</p>\n<p><img src=\"https://www.blognone.com/sites/default/files/externals/770c86b6c5cfb62a16a707e188790ca2.png\" /><br />\nภาพจากตัวอย่างหนัง Black Widow</p>\n<p>ย้อนกลับไปที่การฟ้องร้องของ Johanssons เธอระบุว่าค่าตอบแทนหลักของนักแสดงขึ้นอยู่กับรายรับจากบ็อกซ์ออฟฟิศหรือรายได้จากการฉายหนังในโรงภาพยนตร์ ซึ่งดิสนีย์ให้สัญญาว่าจะฉายหนังในโรงก่อนแบบเอ็กซ์คลูซีฟ แต่กลับนำหนังฉายผ่านสตรีมมิ่ง Disney+ ไปพร้อมๆ กัน ซึ่งเป็นเรื่องที่อยู่นอกเหนือข้อตกลง</p>\n<p>ด้านดิสนีย์ก็โต้กลับว่า คดีนี้เป็นการเพิกเฉยต่อผลกระทบโควิด-19 ที่โรงหนังหลายแห่งยังต้องปิดบริการ ที่สำคัญดิสนีย์ได้ปฏิบัติตามสัญญาของ Johansson อย่างสมบูรณ์ การเปิดตัว Black Widow บน Disney+ ด้วย Premier Access ยังทำให้เธอมีรายได้เพิ่ม 20 ล้านดอลลาร์</p>\n<p>ที่มา - <a href=\"https://www.theverge.com/2021/9/30/22703409/disney-scarlett-johansson-lawsuit-settled\">The Verge</a></p>\n</div></div></div><div><div>Topics: </div><div><div><a href=\"/topics/disney-plus\">Disney+</a></div><div><a href=\"/topics/marvel\">Marvel</a></div><div><a href=\"/topics/lawsuit\">Lawsuit</a></div><div><a href=\"/topics/streaming\">Streaming</a></div><div><a href=\"/topics/movie-0\">Movie</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b37b4bd7e6115792e5a566b11e56e109da8996ef8c7e89192e361bb944859092","category":"Thai"}
{"title":"Facebook ประกาศเปลี่ยนมาใช้จำนวน Views เป็นตัววัดหลักของประสิทธิภาพโพสต์","link":"https://www.blognone.com/node/143151","date":1731722137000,"content":"<div><div><div><p>Facebook ประกาศการเปลี่ยนแปลงสำคัญสำหรับครีเอเตอร์ที่สร้างคอนเทนต์บนแพลตฟอร์ม โดยจะเปลี่ยนมาใช้จำนวนวิว (Views) เป็นตัววัดหลักของประสิทธิภาพคอนเทนต์ (Primary Metric) มีผลทั้งโพสต์เนื้อหา, สตอรี, Reels และวิดีโอ</p>\n<p>Views เป็นการนับว่าวิดีโอหรือ Reels ถูกเล่นกี่ครั้ง, โพสต์หรือรูปภาพถูกปรากฏบนหน้าจอกี่ครั้ง วิธีวัดผลด้วย Views นี้เป็นแนวทางเดียวกับ Instagram</p>\n<p>Facebook บอกว่าการเปลี่ยนแปลงที่ครีเอเตอร์ต้องรับทราบนั้น สำหรับวิดีโอหรือ Reels วิธีวัด Views ไม่มีการเปลี่ยนแปลง แต่ Facebook จะเลิกใช้ตัววัดผลการเล่นซ้ำ (Replay) ทั้งหมดจะนับรวมใน Views เลย</p>\n<p>ส่วนโพสต์เนื้อหาข้อความ, รูปภาพ และสตอรี Views จะแทนที่ Impression โดยนับจำนวนครั้งที่คอนเทนต์นั้นปรากฏบนหน้าจอ รวมการแสดงผลซ้ำ เช่น หากมีการกดดูรูปนั้นซ้ำหลายครั้งในหนึ่งวัน Views ก็จะนับเพิ่มตามด้วย ฉะนั้นการนับของ Views จะสูงกว่าการนับแบบ Impression เดิม</p>\n<p>นอกจากนี้ Facebook ยังเพิ่มตัววัดผลของวิดีโอเพิ่มเติมได้แก่ Minutes Viewed และ Average Minutes Views ซึ่งแทนที่ตัววัดผลเดิม Watch Time และ Average Watch Time สิ่งที่ต่างกันคือ Watch Time นับจำนวนเวลารวมที่วิดีโอหรือ Reels ถูกเล่น รวมการเล่นซ้ำที่ระดับวินาที ส่วน Minutes Viewed วัดเหมือนกันแต่ปัดเป็นระดับนาที</p>\n<p>ตัววัดผลประสิทธิภาพโพสต์แบบใหม่นี้จะเริ่มแสดงใน Insights ของ Meta Business Suite และ Professional Dashboard ในอีกไม่กี่สัปดาห์ข้างหน้า รวมทั้งตัววัดประสิทธิภาพโฆษณา</p>\n<p>ที่มา: <a href=\"https://creators.facebook.com/introducing-views-to-simplify-content\">Facebook</a></p>\n<p><img alt=\"No Description\" src=\"https://www.blognone.com/sites/default/files/externals/a94cdc33d325474564f7f5576de2cce8.png\" /></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/digital-content\">Digital Content</a></div><div><a href=\"/topics/social-media\">Social Media</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"07240336d5ac2a87dc2a2c165b0d420685cd9b84e1c90fcd54c4a706e7b0d664","category":"Thai"}
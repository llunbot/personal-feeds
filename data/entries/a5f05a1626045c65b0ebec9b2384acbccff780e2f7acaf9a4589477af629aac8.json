{"title":"AMD ปล่อยอัพเดต FSR 3.0 เทคนิคสร้างเฟมใหม่เพื่อเพิ่มเฟรมเรตให้ใช้งาน","link":"https://www.blognone.com/node/136004","date":1696037702000,"content":"<div><div><div><p>AMD ปล่อยอัพเดต <a href=\"https://www.blognone.com/node/135459\">FidelityFX Super Resolution 3 หรือ FSR 3.0 ที่เปิดตัวเมื่อเดือนสิงหาคม</a> ตอนนี้มีเกมรองรับแล้ว 2 เกมคือ Forspoken และ Immortals of Aveum ที่ออกแพตช์มารองรับแล้วเรียบร้อย</p>\n<p>FSR 3 อัพเกรดจาก <a href=\"https://www.blognone.com/node/127677\">FSR 2</a> โดยเพิ่มฟีเจอร์ Frame Generation สร้างเฟรมใหม่เพื่อเพิ่มเฟรมเรต แบบเดียวกับ <a href=\"https://www.blognone.com/node/130512\">DLSS 3 ของฝั่ง NVIDIA</a> แต่เทคนิคของ AMD ไม่อิงกับฮาร์ดแวร์จีพียูแบบเดียวกับ DLSS 3 ทำให้สามารถใช้กับการ์ดจอได้ทั่วไป</p>\n<p>เทคนิคการสร้างเฟรมของ FSR 3 จะนำภาพที่ได้จากเอนจินเกม มาเข้ากระบวนการปรับปรุงที่เรียกว่า Optical Flow ก่อนนำเข้ากระบวนการ Frame Generation สร้างเฟรมใหม่ ซึ่งกระบวนการเหล่านี้ประมวลผลแยกต่างหาก (asynchronous compute) เพื่อไม่ให้กระทบกับการเรนเดอร์หลักของเกม</p>\n<p><img alt=\"No Description\" src=\"https://www.blognone.com/sites/default/files/externals/5ec56007811652c78afccb6ba1a4036f.png\" /></p>\n<p>จากนั้น AMD จะนำเฟรมที่สร้างใหม่ไปใช้คู่กับเฟรมจริงจากเอนจินเกม โดยมีกระบวนการ replacement swapchain implementation คัดเลือกว่าจะใช้เฟรมไหนบ้าง ก่อนนำภาพขึ้นแสดงบนหน้าจอต่อไป ในทางทฤษฎีแล้วสามารถเพิ่มเฟรมเรตได้ 2 เท่าคือจาก 60fps เป็น 120fps หากเกมรองรับ</p>\n<p>ตอนนี้ AMD ออกปลั๊กอิน FSR 3 ให้เอนจิน Unreal Engine 5 และอีกสักพักจะมีเกมอื่นเริ่มรองรับตามมา เกมที่ประกาศชื่อแล้วได้แก่ Cyberpunk 2077, Eve Online, Avatar Frontiers of Pandora, Frostpunk 2, Like a Dragon: Infinite Wealth เป็นต้น</p>\n<p>ตัวซอฟต์แวร์ FSR 3 ยังจะเปิดซอร์สโค้ดด้วยไลเซนส์ MIT เช่นเดียวกับ FSR สองเวอร์ชันแรก</p>\n<p><img alt=\"No Description\" src=\"https://www.blognone.com/sites/default/files/externals/60268358b65597da4ba679a4f6b61d17.png\" /></p>\n<p>ที่มา - <a href=\"https://gpuopen.com/fsr3-in-games-technical-details/\">AMD GPUOpen</a></p>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/gpu\">GPU</a></div><div><a href=\"/topics/graphic\">Graphic</a></div><div><a href=\"/topics/radeon\">Radeon</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a5f05a1626045c65b0ebec9b2384acbccff780e2f7acaf9a4589477af629aac8","category":"Thai"}
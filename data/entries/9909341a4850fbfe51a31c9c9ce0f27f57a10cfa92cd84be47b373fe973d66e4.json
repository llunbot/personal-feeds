{"title":"Doom: The Dark Ages คะแนนรีวิวดี เฉลี่ย 86/100 เกมเพลย์ต่างไปจาก Doom Eternal","link":"https://www.blognone.com/node/146357","date":1746869185000,"content":"<span>Doom: The Dark Ages คะแนนรีวิวดี เฉลี่ย 86/100 เกมเพลย์ต่างไปจาก Doom Eternal</span>\n\n  <div>\n    <div>Body</div>\n              <div><p><a href=\"https://www.blognone.com/node/144279\">เกม Doom: The Dark Ages มีกำหนดขาย 15 พฤษภาคม 2025</a> ตอนนี้สื่อเกมต่างๆ เริ่มเผยแพร่ผลการรีวิว ซึ่งออกมาดี <a href=\"https://www.metacritic.com/game/doom-the-dark-ages/critic-reviews/\">ค่าเฉลี่ย 86/100 บน MetaCritic</a> และ <a href=\"https://opencritic.com/game/18023/doom-the-dark-ages\">86/100 เท่ากันบน OpenCritic</a> ถือว่าคะแนนใกล้เคียงกับภาคก่อนหน้า Doom Eternal ที่ทำไว้ 88/100</p>\n<p>Doom: The Dark Ages เป็นเกมที่สามในไตรภาค Doom ยุคใหม่ แต่เหตุการณ์เกิดก่อนภาค Doom (2016) และ Doom Eternal (2020) เนื้อเรื่องจับความอดีตของ Doomslayer ในยุคกลาง ที่ยังเป็นลูกน้องของฝ่าย Maykr ส่งมาต่อสู้กับปีศาจจากนรก</p>\n<p>การเปลี่ยนแปลงสำคัญของ Doom ภาคนี้คือเน้นเนื้อเรื่องแล้ว! เดิมที Doom เน้นเดินหน้าลุยอย่างเดียวไม่เน้นเนื้อเรื่องสักเท่าไร แต่เกมภาคนี้มีตัวละครอื่นๆ เข้ามาช่วยเดินเรื่อง และมีคัตซีนเข้ามาเพิ่มด้วย</p>\n<p><img src=\"https://www.blognone.com/sites/default/files/externals/d52c189a0b82d0cc34bb32cba1e2e870.jpeg\" alt=\"\" /></p>\n<p>รูปแบบเกมเพลย์ถูกปรับให้ต่างไปจากภาค Eternal ที่เน้นความรวดเร็ว คล่องตัว เกมภาคนี้ตัดระบบกระโดดสองชั้นและ air dash ออกหมด ส่งผลให้ Doomslayer เคลื่อนไหวช้ากว่าเดิม สิ่งที่เพิ่มเข้ามาคือโล่ติดเลื่อย ที่ใช้บล็อคและสะท้อนอาวุธของศัตรูได้ รวมถึงใช้เป็นอาวุธเข้าชน ใช้ขว้างออกไปได้ เกมเพลย์ของภาค The Dark Ages จึงเน้นการปะทะในระยะใกล้ๆ มากเป็นพิเศษ</p>\n<p>ฉากในเกมถูกออกแบบให้กว้างใหญ่ขึ้นกว่าเดิมมาก เน้นจำนวนศัตรูเยอะกว่าเดิม อารมณ์ทหารคนเดียวสู้ทั้งกองทัพ แม้สื่อบางสำนัก เช่น PC Gamer บอกว่าเกมง่ายขึ้นกว่าภาค Eternal มาก และปริศนาในเกมไม่ซับซ้อนมากนัก</p>\n<p>เกมยังมีโหมดขึ้นหุ่นยักษ์ต่อยกับศัตรู และขี่มังกรบินติดปืนกล แต่ถือเป็นส่วนน้อยของเกม สื่อบางรายอย่าง Gamespot บอกว่าโหมดต่อสู้เหล่านี้ออกจะน่าเบื่อไปหน่อยเมื่อเทียบกับโหมดหลัก</p>\n<p><img src=\"https://www.blognone.com/sites/default/files/externals/5f798317873987a710840ad7acc27c0d.jpeg\" alt=\"\" /></p>\n<p>รีวิวบางส่วนจากสื่อสายเกม</p>\n<ul>\n<li><a href=\"https://screenrant.com/doom-the-dark-ages-pc-review/\">Screen Rant ให้คะแนนเต็ม 10/10</a> บอกว่ากลไกของเกมถูกออกแบบใหม่ เป็นประสบการณ์ใหม่ที่ต่างจาก Eternal โดยยังคงเล่นสนุก วางไม่ลงเหมือนเดิม</li>\n<li><a href=\"https://www.windowscentral.com/gaming/xbox/doom-the-dark-ages-review\">Windows Central ให้คะแนนเต็ม 10/10</a> ชื่นชมการออกแบบศิลป์ การผสมผสานระหว่างเกมเพลย์ต่อสู้และการแก้ปริศนา กราฟิกสวยงาม เกมประสิทธิภาพดี</li>\n<li><a href=\"https://www.ign.com/articles/doom-the-dark-ages-review\">IGN ให้คะแนน 9/10</a> บอกว่าเป็นการเปลี่ยนแปลงที่แตกต่างจาก Eternal แต่ก็ยังทำออกมาได้น่าประทับใจ</li>\n<li><a href=\"https://gamingbolt.com/doom-the-dark-ages-review-rip-and-tear\">Gaming Bolt ให้คะแนน 9/10</a> ชมเรื่องการเพิ่มเนื้อเรื่องเข้ามาในเกม การออกแบบอาวุธที่หลากหลาย โล่อันใหม่ที่เพิ่มความสนุกให้เกมเพลย์</li>\n<li><a href=\"https://www.gamespot.com/reviews/doom-the-dark-ages-review/1900-6418361/\">Gamespot ให้คะแนน 8/10</a> ชมระบบการต่อสู้ระยะประชิด ฉากต่อสู้ขนาดใหญ่ การออกแบบอาวุธใหม่ๆ ที่เหมาะกับยุคกลาง</li>\n<li><a href=\"https://www.pcgamer.com/games/fps/doom-the-dark-ages-review/\">PC Gamer ให้คะแนน 8/10</a> บอกว่าเกมยังรักษาความเป็น Doom ไว้ ยังเล่นสนุก แม้สองภาคก่อนหน้านี้สร้างมาตรฐานไว้สูง</li>\n<li><a href=\"https://www.pcmag.com/reviews/doom-the-dark-ages\">PC Mag ให้คะแนน 8/10</a> ชื่นชมระบบการต่อสู้ ประสิทธิภาพเกม แต่บอกว่าเนื้อเรื่องธรรมดาทั่วไป และไม่มีโหมดมัลติเพลเยอร์</li>\n</ul>\n</div>\n          </div>\n<span><span>mk</span></span>\n<span><time>Sat, 05/10/2025 - 16:26</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9909341a4850fbfe51a31c9c9ce0f27f57a10cfa92cd84be47b373fe973d66e4","category":"Thai"}
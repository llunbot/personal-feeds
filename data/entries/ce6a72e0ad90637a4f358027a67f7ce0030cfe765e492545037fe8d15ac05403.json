{"title":"Threads เตรียมออกเวอร์ชันใช้งานผ่านเว็บ ภายในสัปดาห์นี้","link":"https://www.blognone.com/node/135372","date":1692578601000,"content":"<div><div><div><p>The Wall Street Journal รายงานว่า Meta เตรียมออก Threads เวอร์ชันใช้งานผ่านเว็บภายในสัปดาห์นี้ ซึ่งเป็นหนึ่งในคุณสมบัติการใช้งานที่มีการร้องขอมากเป็นอันดับต้น ๆ และคาดว่าฟีเจอร์นี้<strong>อาจ</strong>ช่วยให้คนกลับมาใช้งานแพลตฟอร์มมากขึ้น หลังตัวเลขผู้ใช้ลดลงทุกสัปดาห์</p>\n<p>Adam Mosseri หัวหน้าทีม Instagram ซึ่งรับผิดชอบโครงการ Threads เปิดเผยก่อนหน้านี้ว่า Threads เวอร์ชันเว็บจะเปิดตัวเร็ว ๆ นี้ โดยตอนนี้อยู่ในขั้นตอนการทดสอบภายใน Meta แต่ไม่ได้บอกว่าจะเปิดตัวกับผู้ใช้งานทั่วเมื่อใด เขาให้ข้อมูลเพิ่มเติมเพียงตอนนี้ยังพบบั๊กอยู่พอสมควร จึงไม่ควรให้ใช้งานตอนนี้</p>\n<p>Mark Zuckerberg ซีอีโอ Meta ก็ให้ข้อมูลเมื่อสัปดาห์ที่ผ่านมาเกี่ยวกับฟีเจอร์เสิร์ช โดยบอกว่าอยู่ในขั้นตอนปรับปรุง และจะออกมาให้ใช้งานในไม่กี่สัปดาห์ข้างหน้า นอกจากนี้ Mosseri ยังเสริมในประเด็นระบบเสิร์ชว่า Threads จะโฟกัสที่การทำเสิร์ช แต่ยังไม่สนใจทำระบบแฮชแท็ก โดยหวังว่าระบบเสิร์ชจะเพียงพอต่อการใช้งาน</p>\n<p>ข้อมูลล่าสุดจาก SimilarWeb พบว่าจำนวนผู้ใช้งาน Threads เป็นประจำทุกวัน (DAUs) ตอนนี้มีน้อยกว่า 10 ล้านบัญชี ขณะที่ X หรือ Twitter มีผู้ใช้งานเป็นประจำทุกเดือนที่ 363.7 ล้านบัญชี</p>\n<p>ที่มา: <a href=\"https://www.wsj.com/tech/metas-threads-app-to-launch-web-version-as-rivalry-with-x-enters-new-stage-706e8241\">The Wall Street Journal</a></p>\n<p><img src=\"https://www.blognone.com/sites/default/files/externals/3ed877eb414e9f61d980683d06a20d61.png\" alt /></p>\n</div></div></div><div><div>Topics: </div><div><div><a href=\"/topics/threads\">Threads</a></div><div><a href=\"/topics/meta\">Meta</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ce6a72e0ad90637a4f358027a67f7ce0030cfe765e492545037fe8d15ac05403","category":"Thai"}
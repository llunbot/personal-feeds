{"title":"เบื้องหลัง Switch 2 เริ่มพัฒนาปี 2019, เกือบใช้ชื่อ Super Nintendo Switch, ฮาร์ดแวร์ไม่รองรับเกม Switch 1","link":"https://www.blognone.com/node/145652","date":1743674164000,"content":"<div><div><div><p>ควันหลงหลังการเปิดตัว Nintendo Switch 2 นินเทนโดมีบทสัมภาษณ์แกนหลักของทีมพัฒนาฮาร์ดแวร์-ซอฟต์แวร์ของ Switch 2 จำนวน 3 คน ได้แก่</p>\n<ul>\n<li>Kouichi Kawamoto โปรดิวเซอร์ของ Switch 2 ทำหน้าที่กำหนดทิศทางในภาพรวม (เคยเป็นผู้อำนวยการใหญ่ของ Switch 1)</li>\n<li>Takuhiro Dohta ผู้อำนวยการของ Switch 2 (เคยเป็นผู้อำนวยการเทคนิคของเกม Zelda: Tears of the Kingdom)</li>\n<li>Tetsuya Sasaki ผู้อำนวยการฝ่ายเทคนิคของ Switch 2 (เคยเป็นผู้พัฒนาซอฟต์แวร์ระบบของ Switch 1)</li>\n</ul>\n<p><img alt=\"No Description\" src=\"https://www.blognone.com/sites/default/files/externals/1c61fc847eef4fcb0150f8f561ad703a.jpg\" /></p>\n<p>บทสัมภาษณ์ยาว 4 ตอน ทำให้เราได้เห็นเบื้องหลังของการพัฒนา Switch 2 ดังนี้</p>\n<ul>\n<li>กระบวนการพัฒนา Switch 2 เริ่มมาตั้งแต่ปี 2019 ส่วนการเก็บข้อมูลเริ่มมาก่อนหน้านั้น</li>\n<li>ทีมพัฒนายอมรับว่า แม้ชิปประมวลผลของ Switch 1 ถือเป็นตัวเลือกที่ดีที่สุดในตอนพัฒนาเครื่อง แต่มันกลายเป็นข้อจำกัดให้นักพัฒนาเกมในเวลาต่อๆ มา</li>\n<li>ธีมหลักของ Switch 2 จึงเป็นการเพิ่มขีดความสามารถของชิปประมวลผล ส่งผลให้เราเห็นเกมอย่าง <a href=\"https://www.blognone.com/node/145622\">Mario Kart World ขับได้แบบโอเพนเวิลด์</a> และ <a href=\"https://www.blognone.com/node/145627\">Donkey Kong Bananza ทำลายฉากได้อย่างอิสระ</a></li>\n<li>ทีมพัฒนาลองไอเดียใหม่ๆ ด้านฮาร์ดแวร์หลายอย่าง แต่สุดท้ายตัดสินใจคงแนวทางหลักของ Switch (a console with a screen and Joy-Con controllers on each side that can be played on a TV when docked.) เอาไว้ ส่วนวิธีการควบคุมแบบใหม่ๆ ที่อาจเหมาะกับแค่บางเกม ก็เอาไว้เป็นตัวเลือกเสริมแทน เหมือนกรณีของ Ring Fit ที่ต้องใช้อุปกรณ์เสริม Ring-Con</li>\n<li>นอกจากชิปแรงขึ้น จอภาพยังใหญ่ขึ้น และหน่วยความจำเพิ่มขึ้นด้วย ผลคือเครื่องจึงกินแบตมากขึ้นตาม นินเทนโดต้องพยายามหาจุดสมดุลที่เหมาะสม ด้วยการเพิ่มความจุแบตเตอรี่อีก 20%</li>\n</ul>\n<p><img alt=\"No Description\" src=\"https://www.blognone.com/sites/default/files/externals/640bc957dd36ab33d3942ba99eab7c0e.jpg\" /></p>\n<p>Joy-Con 2</p>\n<ul>\n<li>Joy-Con 2 ถูกออกแบบขึ้นมาใหม่ทั้งหมด ไม่สามารถเอา Joy-Con 1 มายืดให้ยาวขึ้นตามขนาดเครื่องที่เพิ่มขึ้นได้ เพราะปุ่มจะกดแล้วไม่สบายมือ ทีมพัฒนาจึงต้องยืดปุ่ม LR ให้ยาวกว่าเดิม และปรับมุมจอยด้านล่างให้โค้งรับกับอุ้งมือมากขึ้นด้วย ตำแหน่งของปุ่มกดและคันโยกก็ต้องวางใหม่</li>\n<li>มอเตอร์สั่นของ Joy-Con 2 ก็ต่างไปจาก Joy-Con 1 เพราะขนาดจอยใหญ่ขึ้น ใส่มอเตอร์ที่สั่นแรงขึ้นได้</li>\n<li>ไอเดียการแปะจอยกับตัวเครื่องมีมาตั้งแต่ตอนพัฒนา Switch 1 แล้ว แต่เจอปัญหาแม่เหล็กไม่แรงพอ ทำให้จอยติดกับเครื่องไม่สนิท หลุดง่าย จึงต้องใช้รางไถแบบ Switch 1 ที่เราเห็นกัน แต่ทีมงานไม่ยอมแพ้กับไอเดียนี้ จึงค้นคว้าวิจัยเพิ่ม จนแก้ปัญหาได้ มีวิธีการแปะแม่เหล็กที่แข็งแรงแต่ก็ถอดง่ายด้วย</li>\n<li>ไอเดียการใช้จอยเป็นเมาส์ไม่ได้วางแผนมาแต่แรก แต่ Kawamoto เล่นเกมพีซีแล้วเกิดไอเดียว่าน่าจะใช้จอยเป็นเมาส์ได้ด้วย เพื่อรองรับเกมที่ต้องใช้เมาส์</li>\n<li>Nintendo Switch 2 Pro Controller ก็ออกแบบใหม่ทั้งหมดเช่นกัน แม้หน้าตาดูไม่ต่าง แต่สัมผัสแล้วจะพบความต่าง ปุ่มกดแล้วเงียบกว่าเดิม ไถแล้วลื่นกว่าเดิม เพิ่มช่องเสียบหูฟัง และปุ่มใหม่ GL/GR ที่ตำแหน่งมือจับของจอย กำหนดปุ่มเองได้</li>\n</ul>\n<p><img alt=\"No Description\" src=\"https://www.blognone.com/sites/default/files/externals/1a439d27f2666eac02f90ca77b8d25d3.jpg\" /></p>\n<p>GameChat</p>\n<ul>\n<li><a href=\"https://www.blognone.com/node/145624\">ฟีเจอร์สนทนาด้วยเสียงหรือ GameChat ที่มีปุ่ม C บน Joy-Con 2</a> ไม่สามารถทำได้บน Switch 1 เพราะข้อจำกัดเรื่องชิปประมวลผล ก่อนหน้านี้นินเทนโดจึงให้ไปคุยกันผ่านแอพมือถือแทน แต่ตอนนี้ Switch 2 แรงพอที่จะทำได้แล้ว มีชิปประมวลผลเสียงแยกเฉพาะ ช่วยลดเสียงรบกวนได้ด้วย แยกแยะเสียงพูดของแต่ละคนที่อยู่หน้าเครื่องได้</li>\n<li>ฟีเจอร์แชร์หน้าจอเล่นเกม เกิดจากประสบการณ์ทีมงานตอน COVID ที่ทุกคนต่างอยู่บ้าน และต้องแชร์จอกันเพื่อดูว่าเกมที่พัฒนาอยู่นั้นทำไปถึงไหนแล้ว</li>\n<li>การที่ GameChat เป็นฟีเจอร์มาตรฐานของ Switch 2 จะช่วยเปิดวิธีการเล่นเกมแบบใหม่ๆ ได้อีกมาก ทั้งการเล่นเกมออนไลน์ด้วยกันกับเพื่อน และแม้แต่การเล่นเกมที่เล่นคนเดียวให้คนอื่นดู</li>\n<li><a href=\"https://www.blognone.com/node/145625\">ฟีเจอร์ GameShare ที่แชร์เกมให้เพื่อนคนอื่นที่มี Switch 2 เล่นด้วยกัน</a> เป็นการสตรีมของเกมให้ Switch 2 เครื่องอื่นแบบไร้สาย ทีมงานบอกว่าตอนแรกอยากทำแบบฟีเจอร์ Download Play ของ Game Boy Advance และ Nintendo DS ที่ส่งไฟล์เกมบางส่วนให้เพื่อนเลย แต่ติดขัดที่ไฟล์เกมของ Switch มีขนาดใหญ่ขึ้นกว่าสมัยก่อนมาก ถ้าทำแบบนั้นต้องรอสัก 10 นาทีกว่าจะได้เริ่มเกม จึงไม่เวิร์ค วิธีแบบ GameShare เหมือนกับของ Wii U ที่ประมวลผลเกมในคอนโซลหลักแล้วส่งเฉพาะภาพไปที่หน้าจอบนจอยแยก แต่เคสของ GameShare นั้นผู้เล่นแต่ละคนอาจเห็นภาพบนจอต่างกันได้ ตัวอย่างคือเกมไพ่ ที่แต่ละคนเห็นไพ่ต่างกัน</li>\n</ul>\n<p><img alt=\"No Description\" src=\"https://www.blognone.com/sites/default/files/externals/3e56fcde4a3af06ed484212cce45bc7b.jpg\" /></p>\n<p>เกม</p>\n<ul>\n<li>เกมของ Switch 1 ไม่ได้ compatibility กับ Switch 2 ได้เต็ม 100% เพราะแนวทางพัฒนาเครื่องต่างกัน ซึ่งต่างจากแนวทางของนินเทนโดในอดีต เช่น DS/3DS หรือ Wii/Wii U ที่ฮาร์ดแวร์ใหม่มีการฝังฮาร์ดแวร์เดิมไว้ด้วย แต่รอบนี้ Switch 2 ไม่ได้มีฮาร์ดแวร์ของ Switch 1 มาด้วย</li>\n<li>การที่ Switch 2 เล่นเกมจาก Switch 1 ด้วย เป็นการใช้อีมูเลเตอร์บางส่วน (ถ้าใช้ทั้งหมดจะมีปัญหาเรื่องแบตเตอรี่) วิธีการคือแปลงเกม Switch 1 ไปเป็นฟอร์แมตของ Switch 2 แบบเรียลไทม์ (simultaneously translated)</li>\n<li>นินเทนโดเองก็ไม่แน่ใจนักว่าวิธีนี้จะใช้ได้ทั้งหมด จึงต้องไล่ทดสอบเกมเดิมของ Switch 1 กว่า 10,000 เกม และปรับแต่งโค้ดของเกมไปด้วยทีละเกม</li>\n<li>การย้ายข้อมูลเซฟเกมเก่ามายัง Switch 2 ก็เตรียมไว้ให้แล้ว ซึ่งถือเป็นครั้งแรกของนินเทนโดที่ยอมให้ \"ย้ายทั้งบัญชีผู้ใช้\" เพราะก่อนหน้านี้ นินเทนโดใช้วิธีอิงเกมตามเครื่อง ไม่ได้อิงตามบัญชี Nintendo Account</li>\n</ul>\n<p>ชื่อเครื่อง Switch 2</p>\n<ul>\n<li>ไอเดียชื่ออื่นๆ คือ Super Nintendo Switch แบบเดียวกับตอน NES/Super NES แต่เมื่อ Switch 2 เล่นเกมเดิมของ Switch 1 ได้ การใส่ชื่อ Super เข้ามาอาจทำให้สับสน เพราะ Super NES เล่นเกม NES ไม่ได้ ทีมพัฒนาจึงเลือกใส่เลข 2 เข้ามาแทนเพื่อให้เข้าใจว่าเป็นความต่อเนื่องจาก Switch 1 เป็นผู้สืบทอดต่อจาก Switch 1 และเป็น \"Switch รุ่นใหม่ล่าสุด\"</li>\n</ul>\n<p>ที่มา - <a href=\"https://www.nintendo.com/us/whatsnew/ask-the-developer-vol-16-nintendo-switch-2-part-1/\">Nintendo</a></p>\n</div></div></div><div><div>Topics: </div><div><div><a href=\"/topics/nintendo-switch-2\">Nintendo Switch 2</a></div><div><a href=\"/topics/games\">Games</a></div><div><a href=\"/topics/nintendo\">Nintendo</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"13ade0f39e4029b99b6a4c3c3f5be2d9ba4746267372e0064e5bb4e20df2f063","category":"Thai"}
{"title":"LY Corporation บริษัทแม่ LINE รายงานเหตุข้อมูลรั่วไหล กระทบข้อมูลกว่า 4 แสนรายการ","link":"https://www.blognone.com/node/136965","date":1701150148000,"content":"<div><div><div><p>LY Corporation บริษัทแม่ของ LINE รายงานการตรวจสอบพบการเข้าถึงระบบบริษัทโดยบุคคลภายนอก ทำให้มีการรั่วไหลของข้อมูลผู้ใช้งาน, พันธมิตรธุรกิจ, พนักงานและบุคลากร</p>\n<p>LY บอกว่าเหตุการณ์นี้เกิดจากคอมพิวเตอร์ของพนักงานของบริษัทรับช่วงสัญญาในเครือ NAVER Cloud ที่เกาหลี และ LY Corporation ได้รับมัลแวร์ จากขั้นตอนการแลกเปลี่ยนระบบภายในองค์กรสำหรับจัดการข้อมูลพนักงานและข้อมูลส่วนบุคคลโดยใช้การยืนยันตัวตนร่วมกัน ทำให้สามารถเข้าถึงเครือข่ายภายในของ LINE เดิมได้ เหตุการณ์เกิดในวันที่ 9 ตุลาคม พบการเข้าถึงในระบบวันที่ 17 ตุลาคม และวิเคราะห์จนได้ผลสรุปในวันที่ 27 ตุลาคมว่ามีการเข้าถึงระบบจากภายนอก โดยตอนนี้มีมาตรการเพื่อป้องกันไม่ให้ข้อมูลแพร่กระจาย และรายงานปัญหาไปยังกระทรวงและหน่วยงานที่เกี่ยวข้องแล้ว</p>\n<p>LY บอกว่าได้ติดต่อผู้ใช้งานแต่ละคนที่ทราบว่าเป็นผู้ใช้ที่เสี่ยงต่อความเสียหายแล้ว รวมถึงติดต่อพันธมิตรธุรกิจและลูกค้า และบุคคลที่ลบบัญชี LINE ไปแล้ว ผ่านทางอีเมลที่ลงทะเบียนหรือผ่านข้อความแจ้งเตือนจากบัญชีทางการของ LINE</p>\n<p>จำนวนข้อมูลที่ได้รับผลกระทบ เป็นข้อมูลส่วนตัวผู้ใช้ 302,569 รายการ (129,894 รายการเป็นของผู้ใช้ญี่ปุ่น) ไม่มีข้อมูลบัญชีธนาคาร บัตรเครดิต ข้อความแชทในแอป LINE, ข้อมูลพันธมิตรธุรกิจ 86,105 รายการ, ข้อมูลบุคลากรและพนักงาน 51,353 รายการ</p>\n<p>ที่มา: <a href=\"https://www.lycorp.co.jp/en/news/announcements/001003/\">LY Corporation</a></p>\n<p><img alt=\"No Description\" src=\"https://www.blognone.com/sites/default/files/externals/0417c7cb8894819eebb4482ec1cf9185.png\" /></p>\n</div></div></div><div><div>Topics: </div><div><div><a href=\"/topics/ly-corporation\">LY Corporation</a></div><div><a href=\"/topics/line\">LINE</a></div><div><a href=\"/topics/data-breach\">Data Breach</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"351f37b26cb373da98612b245beff95cf7b019989fb51f7ee194a44eac6dd2b1","category":"Thai"}
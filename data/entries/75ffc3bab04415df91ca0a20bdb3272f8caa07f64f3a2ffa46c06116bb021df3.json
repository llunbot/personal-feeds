{"title":"อินเทลแยกบริษัทลูก Articul8 AI ทำโซลูชัน Generative AI สำหรับองค์กร","link":"https://www.blognone.com/node/137483","date":1704333911000,"content":"<div><div><div><p>อินเทลประกาศแยกบริษัทลูก Articul8 AI ออกเป็นบริษัทอิสระ ทำธุรกิจด้านซอฟต์แวร์ generative AI สำหรับลูกค้าองค์กรเจาะเฉพาะอุตสาหกรรม</p>\n<p>Articul8 (ชื่ออ่านเหมือนคำว่า Articulate) เป็นทีมภายในของอินเทล ที่จัดตั้งร่วมกับ Boston Consulting Group (BCG) ตั้งแต่ปี 2023 ทำซอฟต์แวร์ generative AI ทั้งจากโอเพนซอร์สและพัฒนาขึ้นเอง แล้วรันบนฮาร์ดแวร์ของอินเทลอย่าง Xeon และ Gaudi ที่ตั้งอยู่ในศูนย์ข้อมูลของ BCG ให้กับลูกค้าองค์กรของ BCG</p>\n<p>ที่ผ่านมา Articul8 รับงานให้เฉพาะ BCG เท่านั้น แต่ทิศทางช่วงหลังคืออินเทลอยากขยายธุรกิจมารับงานลูกค้ารายอื่นๆ ด้วย จึงตัดสินใจแยกออกมาเป็นบริษัทใหม่ โดยมีนักลงทุนภายนอกนำโดย DigitalBridge Ventures เข้ามาถือหุ้นด้วย ส่วนซีอีโอของบริษัทคือ Arun Subramaniyan อดีตผู้บริหารสายงานศูนย์ข้อมูลของอินเทลเดิม ตอนนี้ยังไม่มีข้อมูลเปิดเผยว่าอินเทลและ DigitalBridge ถือหุ้นฝั่งละเท่าไร</p>\n<p>ใน<a href=\"https://www.articul8.ai/\">หน้าเว็บของ Articul8</a> ระบุว่ามีโซลูชัน generative AI รองรับหลายอุตสาหกรรม เช่น การบิน การเงิน โทรคมนาคม เซมิคอนดักเตอร์ และงานฝั่งรัฐบาล มีเทคโนโลยีด้าน AI ของตัวเองหลายตัว เช่น ModelMesh, FlexLLM, LLM-IQ รวมถึงกำลังขยายโซลูชันของตัวเองไปรันบนจีพียูเจ้าอื่น เช่น NVIDIA หรือรันงานบนคลาวด์ยอดนิยมทั่วไปด้วย</p>\n<p><img alt=\"No Description\" src=\"https://www.blognone.com/sites/default/files/externals/81a9c29c543c181cca172ff2b9a747f0.jpg\" /></p>\n<p>ที่มา - <a href=\"https://www.intel.com/content/www/us/en/newsroom/news/generative-ai-news-2024.html#gs.33b7hz\">Intel</a>, <a href=\"https://techcrunch.com/2024/01/03/intel-spins-out-a-new-enterprise-focused-gen-ai-software-company/\">TechCrunch</a></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"75ffc3bab04415df91ca0a20bdb3272f8caa07f64f3a2ffa46c06116bb021df3","category":"Thai"}
{"title":"MrBeast ทำกำไรจาก Feastable ธุรกิจช็อกโกแลตกว่า 20 ล้านดอลลาร์ ส่วนธุรกิจสื่อ ขาดทุน 80 ล้านดอลลาร์ฯ ทำ YouTube","link":"https://www.blognone.com/node/145439","date":1742813125000,"content":"<div><div><div><p>Bloomberg รายงานว่า ปี 2024 Feastables ธุรกิจช็อกโกแลตภายใต้ Beast Industries ของ MrBeast ยูทูบเบอร์ชื่อดัง ทำยอดขายประมาณ 250 ล้านดอลลาร์ฯ และกำไรมากกว่า 20 ล้านดอลลาร์ฯ ซึ่งมากกว่าธุรกิจสื่อที่ขาดทุน 80 ล้านดอลลาร์ฯ (แม้มีรายได้เกือบเท่ากัน)</p>\n<p>Feastables เปิดตัวในปี 2021 ด้วยไอเดียทำช็อกโกแลตคุณภาพสูงที่เป็นมังสวิรัติ ไม่มีกลูเตน และมีความสนุกสนานตามสไตล์ MrBeast หลังจากเปิดตัว 72 ชั่วโมง Feastable ขายได้กว่าล้านแท่ง และทำรายได้ 10 ล้านดอลลาร์ฯ</p>\n<p>ขณะที่ธุรกิจสื่อของ MrBeast ขาดทุนเพิ่มขึ้น เพราะการทำวิดีโอ YouTube ในปัจจุบันมีค่าใช้จ่ายสูงมาก อยู่ที่ประมาณ 3-4 ล้านดอลลาร์ฯ ส่วนใหญ่มาจากโปรดักชันฉากสุดอลังการ และการเดินทางไปถ่ายทำทั่วโลก</p>\n<p>แต่ MrBeast ยังเดินหน้าทำคอนเทนต์ต่อ หลังทำข้อตกลงมูลค่า 100 ล้านดอลลาร์ฯ กับ Amazon Prime Video เผื่อผลิตรายการ <a href=\"https://www.blognone.com/node/138791\">Beast Games เรียลลิตี้การแข่งขันที่ผู้ชนะจะได้รับเงินรางวัลมากถึง 5 ล้านดอลลาร์ฯ</a> โดยเปิดตัวในเดือนธันวาคม และยังเป็นเงินรางวัลก้อนใหญ่มากครั้งหนึ่งในวงการโทรทัศน์</p>\n<p>ผลลัพธ์รายการของ MrBeast กลายเป็นเรียลลิตี้โชว์ที่ประสบความสำเร็จมากที่สุดของ Amazon ทำให้บริษัทได้อนุมัติให้สร้างต่ออีกสองซีซั่น โดยเฉพาะเมื่อรายการออกอากาศตัวช่วงเดียวกับ Squid Game ซีซั่น 2 ของ Netflix</p>\n<p>ตอนนี้ Beast Industries ได้ระดมทุนไปแล้วกว่า 450 ล้านดอลลาร์ฯ และกำลังมองหานักลงทุนเพิ่ม เพื่อขยายธุรกิจ Feastables รวมทั้งรุกเข้าสู่ตลาดใหม่ ๆ เช่น วิดีโอเกม เครื่องดื่ม และสุขภาพ</p>\n<p>นอกจากนี้ Business Insider รายงานว่า MrBeast กำลังพัฒนาแพลตฟอร์มที่จะช่วยให้อินฟลูเอนเซอร์สร้างแบรนด์ของตัวเองได้ ซึ่งจะเชื่อมโยงครีเอเตอร์กับแบรนด์ต่าง ๆ และให้เครื่องมือวิเคราะห์ข้อมูล เพื่อช่วยขยายฐานผู้ชม และเปิดตัวผลิตภัณฑ์ของตัวเองได้</p>\n<p>สำหรับปีที่แล้ว Beast Industries ทำรายได้ 473 ล้านดอลลาร์ฯ โดยแบ่งเป็นธุรกิจสื่อและ Feastables อย่างละครึ่ง ส่วนในปีนี้ คาดว่ารายได้จะแตะเกือบ 900 ล้านดอลลาร์ฯ และทะลุ 4.78 พันล้านดอลลาร์ฯภายในปี 2029</p>\n<p>การเติบโตส่วนใหญ่มาจาก Feastables หลังขยายตลาดไปสู่ยุโรป แอฟริกา และเอเชียแล้ว ซึ่งคาดว่าจะเติบโตขึ้นถึงสามเท่าในอีกไม่กี่ปีข้างหน้า และกำลังกลายเป็นผู้เล่นรายใหญ่ในอุตสาหกรรมขนมขบเคี้ยว</p>\n<p>ส่วนในปี 2026 คาดว่าธุรกิจสื่อจะคิดเป็น 20% ของรายได้ทั้งหมด เนื่องจาก MrBeast กำลังเปลี่ยนโฟกัสจากแค่การสร้างคอนเทนต์ไปสู่การสร้างอาณาจักรธุรกิจระดับพันล้าน</p>\n<p>ที่มา: <a href=\"https://www.bloomberg.com/news/articles/2025-03-10/mrbeast-makes-more-money-from-feastables-chocolate-than-youtube?srnd=phx-technology\">Bloomberg</a> และ Business Insider <a href=\"https://www.businessinsider.com/mrbeast-pitch-deck-creator-marketplace-replicate-success-2025-3\">[1]</a>, <a href=\"https://www.businessinsider.com/how-youtuber-mrbeast-feastables-uses-giveaways-data-to-sell-chocolate-2022-5\">[2]</a></p>\n<p><img alt=\"alt=&quot;MrBeast&quot;\" src=\"https://www.blognone.com/sites/default/files/externals/e043bc0298977fa7b95c7774376f3127.jpeg\" /></p>\n</div></div></div><div><div>Topics: </div><div><div><a href=\"/topics/mrbeast\">MrBeast</a></div><div><a href=\"/topics/youtube\">YouTube</a></div><div><a href=\"/topics/media\">Media</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"502391f1110b271007df0c6735e3326ffcc7dbcb7f1ff30a9ae7a417dd910432","category":"Thai"}
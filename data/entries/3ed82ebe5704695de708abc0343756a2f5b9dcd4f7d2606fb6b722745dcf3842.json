{"title":"ผลการศึกษา เมื่อให้นักแสดงเดี่ยวไมโครโฟนใช้บทพูดที่สร้างจาก AI พบว่ามุกเก่า มีจังหวะน่าเบื่อ ยังแทนที่ไม่ได้","link":"https://www.blognone.com/node/140498","date":1718862601000,"content":"<div><div><div><p>Piotr Mirowski นักวิจัยของ Google DeepMind ซึ่งใช้เวลาว่างฝึกทักษะการเป็นนักแสดงตลกเดี่ยวไมโครโฟนด้วย <a href=\"https://arxiv.org/pdf/2405.20956\">เผยแพร่ผลการศึกษา</a> ว่านักแสดงตลกสามารถนำ AI มาช่วยเสริมการทำงานได้ดีแค่ไหน</p>\n<p>ในการศึกษานี้ได้ร่วมมือกับนักแสดงตลกมืออาชีพ 20 คน ซึ่งทั้งหมดคุ้นเคยกับการนำ AI มาช่วยงานบางส่วนอยู่แล้ว เช่น เกลาเนื้อหา เขียนร่างแรกของบทพูด โดยครั้งนี้พวกเขาใช้เครื่องมือ LLM เช่น ChatGPT หรือ Gemini มาช่วยเขียนบทพูดที่นักแสดงสะดวกใจที่จะนำไปแสดง แล้วนำไปใช้จริงในงานหนึ่งโดยไม่มีการเปิดเผยกับผู้ชมว่าบททั้งหมดนี้เขียนด้วย AI</p>\n<p>ผลลัพธ์ที่ได้ค่อนข้างหลากหลาย นักแสดงตลกหลายคนบอกว่า AI ช่วยได้ดีในการคิดไอเดียแบบรวดเร็ว แต่ยังนำไปใช้จริงไม่ได้ ที่ทำได้มากที่สุดคือเขียนโครงสำหรับการเล่าเรื่องเท่านั้น แต่รายละเอียดยังต้องปรับแต่งอีกมาก</p>\n<p>อีกปัญหาคือเรื่องราวที่ AI แต่งออกมา พวกเขาอธิบายว่าเหมือนได้พลอตเล่าเรื่องตลกแบบเก่าสมัย 60-70 ปีที่แล้ว ที่ลดการเหยียดลง รูปแบบเนื้อหามีความซ้ำ มีจังหวะที่คุ้นเคย บางทีก็ดูน่าเบื่อ ซึ่งนี่อาจเป็นผลจากการที่ทั้ง ChatGPT และ Gemini ตั้งฟิลเตอร์คัดกรองผลลัพธ์ เพื่อลดการเหยียดหรือแสดงความเห็นที่มีลักษณะไม่เหมาะสม</p>\n<p>Mirowski บอกว่าศาสตร์การแสดงตลกนั้นอาจจะยากไปสำหรับ AI เพราะเมื่อใดก็ตามที่คุณต้องการทำให้ทุกคนต้องพอใจ มันจะเป็นเนื้อหาที่ไม่มีใครชอบเลย จึงอาจกล่าวว่าการแสดงตลกเป็นเรื่องความคิดสร้างสรรค์ ที่ออกมาจากประสบการณ์ของคน ไม่ใช่เนื้อหาจากแหล่งข้อมูลต่าง ๆ รวมทั้งการอาศัยบรรยากาศในตอนทำการแสดงนั้นส่งเสริม ซึ่งยังเป็นสิ่งที่ท้าทายสำหรับ AI</p>\n<p>ที่มา: <a href=\"https://www.technologyreview.com/2024/06/17/1093740/what-happened-when-20-comedians-got-ai-to-write-their-routines/\">MIT Technology Review</a></p>\n<p>ตัวอย่างมุกตลกที่สร้างจาก AI</p>\n<blockquote><p><strong>Prompt:</strong> Can you write me ten jokes about pickpocketing<br />\n  <strong>Response:</strong> I decided to switch careers and become a pickpocket after watching a magic show. Little did I know, the only thing disappearing would be my reputation!</p>\n</blockquote>\n<p>อีกมุก</p>\n<blockquote><p><strong>Prompt:</strong> Please write jokes about the irony of a projector failing in a live comedy show about AI.<br />\n  <strong>Response:</strong> Our projector must've misunderstood the concept of 'AI.' It thought it meant 'Absolutely Invisible' because, well, it's doing a fantastic job of disappearing tonight!</p>\n</blockquote>\n<p><img alt=\"No Description\" src=\"https://www.blognone.com/sites/default/files/externals/be3bb16bc4920d0e0836a0ea05306725.png\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/llm\">LLM</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3ed82ebe5704695de708abc0343756a2f5b9dcd4f7d2606fb6b722745dcf3842","category":"Thai"}
{"title":"พบ Xbox One รุ่นปี 2013 ไม่สามารถอัปเดตเฟิร์มแวร์ได้ หากไม่ได้อัปเดตเครื่องมาเป็นเวลานาน","link":"https://www.blognone.com/node/141140","date":1722329662000,"content":"<div><div><div><p>จากรายงานของ Digital Foundry ในรายการ DF Direct Weekly บนยูทูบเผยว่ามีผู้ใช้งาน Xbox One รุ่นแรกที่วางจำหน่ายในปี 2013 โพสต์บนเว็บบอร์ดเกม NeoGAF ว่าไม่สามารถดาวน์โหลดเฟิร์มแวร์ตัวล่าสุดได้</p>\n<p>ทาง Digital Foundry ได้ตรวจสอบเพิ่มเติมโดยการพยายามอัปเดต Xbox One จำนวน 3 เครื่อง โดย 2 เครื่องแรกใช้เฟิร์มแวร์ปี 2017 และอีกหนึ่งเครื่องใช้เฟิร์มแวรปี 2018 ซึ่งทั้ง 3 เครื่องไม่สามารถอัปเดตเฟิร์มแวร์ล่าสุดได้ ไม่ว่าจะดาวน์โหลดอัปเดตผ่านเครื่องโดยตรงหรือการอัปเดตผ่านแฟลชไดรฟ์ USB ก็ตาม</p>\n<p>ปัญหานี้ส่งผลให้ Xbox One รุ่นดังกล่าวไม่สามารถออนไลน์ และเล่นเกมหรือคอนเทนต์ดิจิทัลอื่น ๆ ที่ต้องตรวจสอบผ่านการออนไลน์ได้ แน่นอนว่าหากผู้ใช้งานทำการ Factory Reset (เพื่อขายเครื่องต่อหรืออะไรก็แล้วแต่) จะเป็นการทำให้ Xbox One ไม่สามารถใช้งานได้อีกต่อไป เนื่องจากไม่สามารถดาวน์โหลดเฟิร์มแวร์ล่าสุดในขั้นตอนการตั้งค่าเครื่องใหม่ได้</p>\n<p>ปัญหานี้มีผลเฉพาะ Xbox One รุ่นแรกที่ไม่ได้อัปเดตเครื่องมาเป็นเวลานานเท่านั้น ส่วน Xbox One S และ Xbox One X จะไม่เจอปัญหานี้ โดยล่าสุด Digital Foundry แจ้งปัญหานี้ไปยัง Microsoft แล้ว ซึ่งคาดว่า Microsoft น่าจะแก้ปัญหานี้ได้</p>\n<p><img alt=\"No Description\" src=\"https://www.blognone.com/sites/default/files/externals/4d54699c406840fc707f80cb57b3919e.png\" /></p>\n<p>ที่มา - <a href=\"https://www.neogaf.com/threads/cant-apply-updates-to-newly-bought-xbox-one-old-stock.1673030/\">NeoGAF</a>, <a href=\"https://www.eurogamer.net/digitalfoundry-2024-df-weekly-original-xbox-one-consoles-failing-to-update-disabling-most-console-functionality\">Digital Foundry</a> via <a href=\"https://www.videogameschronicle.com/news/launch-model-xbox-one-consoles-with-older-firmware-are-reportedly-failing-to-update/\">VGC</a></p>\n</div></div></div><div><div>Topics: </div><div><div><a href=\"/topics/xbox-one\">Xbox One</a></div><div><a href=\"/topics/xbox\">Xbox</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"85e63bfa2f7d4dc04b27e78f908e484dcbd3251036556e2873e42b5fc32a0fc3","category":"Thai"}
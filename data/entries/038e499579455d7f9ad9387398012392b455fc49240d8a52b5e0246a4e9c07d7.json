{"title":"ผู้จัดจำหน่าย Clair Obscur บอกได้ Xbox ช่วยโปรโมทเกมจนดัง, 45% ผู้เล่นอยู่บน Xbox","link":"https://www.blognone.com/node/146214","date":1746192991000,"content":"<div><div><div><p>Matt Handrahan ผู้อำนวยการอาวุโสของ Kepler Interactive ผู้จัดจำหน่ายเกมจากอังกฤษ มีผลงานเกมอย่าง Sifu, Scorn และล่าสุดคือ <a href=\"https://www.blognone.com/node/146091\">Clair Obscur: Expedition 33 ที่สร้างผลงาน 1 ล้านชุดภายในไม่กี่วันหลังวางขาย</a> ให้สัมภาษณ์กับ The Game Business เผยเบื้องหลังการทำตลาดของเกม</p>\n<ul>\n<li>เกมได้ Xbox ช่วยโปรโมทในงานอีเวนต์ใหญ่ๆ ของ Xbox เช่น Summer Showcase ควบคู่ไปกับเกมดังๆ อย่าง Gears of War และ Fable ทำให้เกมเป็นที่รู้จักในวงกว้างมากขึ้น หากไม่มี Xbox ช่วยทำตลาด, เอาลง Game Pass และทีม Kepler ต้องอาศัยการตลาดผ่านเดโมบน Steam อย่างเดียวคงยากกว่านี้มาก</li>\n<li>Kepler มองว่า Clair Obscur: Expedition 33 เป็นเกมระดับ AA แต่ได้ร่วมโปรโมทกับเกมระดับ AAA ของไมโครซอฟท์</li>\n<li>แต่เจอจังหวะนรก <a href=\"https://www.blognone.com/node/145997\">เมื่อ Bethesda สตูดิโอในเครือไมโครซอฟท์ เปิดตัว Oblivion Remastered</a> พร้อมวางขายตัดหน้ากันไม่กี่วัน มีให้เล่นบน Game Pass เหมือนกัน ก็ทำให้ทีมงานตกใจในตอนแรก แต่ก็ยังมั่นใจว่า Clair Obscur มีจุดเด่นที่ต่างกันคือเป็น JRPG ซึ่งสุดท้ายการมี Oblivion มาวางขายไล่เลี่ยกันแทบไม่มีผลต่อยอดขายของ Clair Obscur</li>\n<li>ตอนแรกทีมจัดจำหน่ายของ Kepler ก็ไม่ได้มั่นใจในเกม Clair Obscur มากนักตอนเห็นเกมเวอร์ชันแรกๆ พอรู้ว่ามีศักยภาพ แต่ยังต้องรอทีมพัฒนา Sandfall ขัดเกลาเกมจนมีคุณภาพดีขึ้น พอเจอกันครั้งที่สอง ทาง Kepler ตื่นเต้นกันมากและรีบเซ็นสัญญากับ Sandfall ทันที</li>\n</ul>\n<p><img src=\"https://www.blognone.com/sites/default/files/externals/54942ac923ecd02843d34383da99a2d1.jpg\" alt=\"\" /></p>\n<p>สถิติจำนวนผู้เล่นของ Clair Obscur: Expedition 33 แยกตามแพลตฟอร์ม อ้างอิงจากบริษัทวิจัยตลาดเกม Ampere</p>\n<ul>\n<li><strong>Xbox 45%</strong> เยอะที่สุดเพราะเกมอยู่บน Game Pass ด้วย</li>\n<li><strong>PlayStation 30%</strong> เป็นเพราะเกมแนว JRPG มักทำผลงานได้ดีบน PlayStation</li>\n<li><strong>Steam 25%</strong></li>\n</ul>\n<p>Ampere ยังให้ข้อมูลของผู้เล่น Elder Scrolls IV: Oblivion Remastered เกมแนว RPG เหมือนกัน ที่ออกไล่เลี่ยกัน และมีให้เล่นบน Game Pass เหมือนกัน</p>\n<ul>\n<li><strong>Xbox 47%</strong> เพราะอยู่บน Game Pass และเกมต้นฉบับเคยลง Xbox 360</li>\n<li><strong>Steam 34%</strong> เหตุผลเพราะเป็นเกม RPG ฝรั่งที่มีจุดกำเนิดพีซี จึงนิยมบนพีซีมากกว่า</li>\n<li><strong>PlayStation 17%</strong></li>\n</ul>\n<p>ข้อมูลของ Ampere บอกว่าผู้เล่น Clair Obscur กับ Oblivion มีส่วนที่ทับซ้อนกันอยู่บ้างประมาณ 35% โดยส่วนใหญ่คืออยู่บนแพลตฟอร์ม Xbox ที่มีฐานผู้เล่นทับซ้อนกัน เล่นมันทั้งสองเกมอยู่ 55% เป็นผลมาจาก Game Pass</p>\n<p>ที่มา - <a href=\"https://www.thegamebusiness.com/p/expedition-33-publisher-elder-scrolls\">The Game Business</a></p>\n</div></div></div><div><div>Topics: </div><div><div><a href=\"/topics/clair-obscur\">Clair Obscur</a></div><div><a href=\"/topics/xbox\">Xbox</a></div><div><a href=\"/topics/games\">Games</a></div><div><a href=\"/topics/xbox-game-pass\">Xbox Game Pass</a></div><div><a href=\"/topics/the-elder-scrolls\">The Elder Scrolls</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"038e499579455d7f9ad9387398012392b455fc49240d8a52b5e0246a4e9c07d7","category":"Thai"}
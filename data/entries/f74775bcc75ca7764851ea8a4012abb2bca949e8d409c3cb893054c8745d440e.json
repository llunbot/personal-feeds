{"title":"เผย Apple ใช้เงินไปถึง 1 หมื่นล้านดอลลาร์ในโครงการพัฒนารถยนต์ไฟฟ้า ก่อนตัดสินใจยกเลิก","link":"https://www.blognone.com/node/138462","date":1709185087000,"content":"<div><div><div><p>จากข่าวแอปเปิลประกาศเป็นการภายในว่า<a href=\"https://www.blognone.com/node/138432\">บริษัทตัดสินใจยกเลิกโครงการพัฒนารถยนต์ไฟฟ้า</a> หรือโค้ดเนม Project Titan เพื่อย้ายพนักงานไปโฟกัสการพัฒนาด้าน AI แทน The New York Times มีข้อมูลเพิ่มเติมจากการสอบถามพนักงานแอปเปิลหลายคนที่เกี่ยวข้อง ทำให้พบข้อมูลน่าสนใจหลายอย่าง</p>\n<p>โครงการพัฒนารถยนต์ไฟฟ้าเริ่มขึ้นตั้งแต่ปี 2014 ซึ่งเป็นข้อสรุปหลังจากแอปเปิลมองหา \"สินค้าใหม่\" หลังสตีฟ จ็อบส์ ผู้ก่อตั้งแอปเปิลเสียชีวิต ซึ่งตอนนั้นแอปเปิลได้<a href=\"https://www.blognone.com/node/60241\">พัฒนา Apple Watch</a> และเปิดตัวสินค้าไปแล้ว โครงการรถยนต์ได้รับการอนุมัติจากที่ประชุมผู้บริหารระดับสูง และแอปเปิลต้องการเดินหน้าโครงการนี้ เพื่อป้องกันปัญหาวิศวกรจำนวนมากลาออกไปทำงาน Tesla ซึ่งในตอนนั้นแอปเปิลก็มีไอเดียซื้อกิจการ Tesla ด้วย</p>\n<p>อย่างไรก็ตาม โครงการรถยนต์ของแอปเปิลดำเนินงานอย่างติดขัดมาโดยตลอด ด้วยคำถามสำคัญคือ \"รถยนต์ของแอปเปิลมันต้องเป็นอย่างไร\" Steve Zadesky ที่เคยดูแลการพัฒนา iPhone เป็นวิศวกรคนแรกที่เข้ามาดูแลโครงการนี้ เขามองว่ารถยนต์นี้ต้องแข่งขันกับ Tesla ได้ แต่ Jony Ive หัวหน้าฝ่ายออกแบบแอปเปิล ต้องการขายรถยนต์ขับเคลื่อนอัตโนมัติมากกว่า ทีมซอฟต์แวร์ก็มองว่ามีความเป็นไปได้ในการพัฒนา</p>\n<p><img src=\"https://www.blognone.com/sites/default/files/externals/d6d8c84d95dda1b9b0fc12fcf859ae8d.jpg\" /></p>\n<p>เนื่องจากรถยนต์เป็นโครงการใหม่และมีความซับซ้อนสูง ทำให้ในมุมมองพนักงานแอปเปิล นี่เป็นโครงการที่ดึงตัวคนนอกเข้ามาร่วมพัฒนาจำนวนมาก แตกต่างจากโครงการอื่นของแอปเปิล มีทั้งอดีตวิศวกร NASA ไปจนถึงคนออกแบบรถยนต์ที่ Porsche</p>\n<p>โปรโตไทป์แรกของรถยนต์ที่ Ive นำเสนอกับซีอีโอ Tim Cook เป็นดีไซน์รถแวนขนาดเล็กคล้าย Fiat Multipla 600 ไม่มีพวงมาลัยควบคุมรถ ทุกอย่างทำโดยสั่งการผ่าน Siri ซึ่งตอนเดโม่ก็ใช้วิธีให้คนมาทำเสียงเป็น Siri โต้ตอบขณะใช้งาน</p>\n<p><img alt=\"No Description\" src=\"https://www.blognone.com/sites/default/files/externals/846df41fd66bc15bc76143f44f701bd0.jpeg\" /><em>Fiat Multipla 600 ภาพจาก <a href=\"https://youtube.com/watch?v=LenSwAKhsV8\">YouTube: Online Car Museum</a></em></p>\n<p>ปี 2016 Zadesky <a href=\"https://www.blognone.com/node/77057\">ลาออก</a>จากแอปเปิล Bob Mansfield หัวหน้าทีมวิศวกรรมของ Mac เข้ามารับหน้าที่ต่อ และตัดสินใจเปลี่ยนทิศทางมาโฟกัสเฉพาะการพัฒนาซอฟต์แวร์รถยนต์ขับเคลื่อนอัตโนมัติแทน แอปเปิลยังขอใบอนุญาตเพื่อทดสอบรถยนต์ขับเคลื่อนอัตโนมัติกับรัฐแคลิฟอร์เนีย โดยใช้รถ Lexus ในการทดสอบบนถนน นอกจากนี้ยังเริ่มพูดคุยกับผู้ผลิตรถยนต์หลายราย เช่น BMW, Nissan และ Mercedes-Benz ก่อนปิดดีลกับ Volkswagen เพื่อพัฒนารถยนต์วิ่งรับส่งภายในแอปเปิลในการทดลอง</p>\n<p>โครงการรถยนต์ยังเดินหน้าแบบยากลำบากต่อไป <a href=\"https://www.blognone.com/node/124628\">Doug Field</a> หัวหน้าทีมคนใหม่เข้ามารับหน้าที่ โดยเขายังเลือกโฟกัสการพัฒนาซอฟต์แวร์อย่างเดียว และลาออกในเวลาต่อมา ส่วนคนสุดท้ายที่ดูแลโครงการนี้ก่อนแอปเปิลตัดสินใจยุติโครงการคือ <a href=\"https://www.blognone.com/node/124670\">Kevin Lynch</a> ที่ดูแลโครงการ Apple Watch ซึ่งเขากลับมาพัฒนารถยนต์ในแนวทางเดิมคือทำรถยนต์ไฟฟ้าทั้งคันเอง</p>\n<p><img src=\"https://www.blognone.com/sites/default/files/externals/6e5c34059e3e27f564f1335ca8cbad0a.jpg\" /><em>Kevin Lynch หัวหน้าโครงการ Project Titan คนสุดท้าย</em></p>\n<p>ตัวเลขที่ไม่เป็นทางการระบุว่า แอปเปิลหมดเงินกับโครงการ Project Titan ตลอด 10 ปี เป็นเงินมากกว่า 1 หมื่นล้านดอลลาร์</p>\n<p>รายงานบอกว่าในวันที่แอปเปิลประกาศยกเลิกโครงการนี้ พนักงานแอปเปิลส่วนใหญ่รู้สึกยินดีที่แอปเปิลเลือกถอยเสียที โดยเฉพาะเมื่อบริษัทบอกว่าจะนำทรัพยากรไปโฟกัสการพัฒนา AI แทน ซึ่งในระหว่างการพัฒนารถยนต์นั้น แอปเปิลก็ได้งานวิจัยด้าน AI หลายอย่าง ที่สามารถนำไปปรับใช้กับผลิตภัณฑ์หลักได้ เช่น AirPods แบบติดกล้อง, หุ่นยนต์ผู้ช่วย และเทคโนโลยี AR ในแบบต่าง ๆ เช่น กระจกหน้ารถยนต์ที่แสดงข้อมูลแนะนำการเดินทาง เป็นต้น</p>\n<p>ที่มา: <a href=\"https://www.nytimes.com/2024/02/28/technology/behind-the-apple-car-dead.html\">The New York Times</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/self-driving-car\">Self-Driving Car</a></div><div><a href=\"/topics/automobile\">Automobile</a></div><div><a href=\"/topics/electric-car\">Electric Car</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f74775bcc75ca7764851ea8a4012abb2bca949e8d409c3cb893054c8745d440e","category":"Thai"}
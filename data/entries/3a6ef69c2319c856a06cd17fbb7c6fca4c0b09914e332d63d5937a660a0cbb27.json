{"title":"ซีอีโอ Microsoft ให้การต่อศาล ยืนยันดีล Google-Apple เป็นการผูกขาดธุรกิจเสิร์ชเอ็นจิน","link":"https://www.blognone.com/node/136040","date":1696290725000,"content":"<div><div><div><p>การไต่สวนในคดีกระทรวงยุติธรรมสหรัฐฯ ฟ้องกูเกิล ประเด็นผูกขาดธุรกิจเสิร์ชเอ็นจิน ได้ดำเนินต่อเนื่อง โดยเมื่อวานนี้ Satya Nadella ซีอีโอไมโครซอฟท์ได้ร่วมให้การต่อศาลถึงประเด็นดังกล่าว</p>\n<p>Nadella กล่าวถึงดีลที่กูเกิลจ่ายเงินให้แอปเปิลปีละหลายพันล้านดอลลาร์ เพื่อเป็นเสิร์ชเอ็นจินพื้นฐานในอุปกรณ์ (default) ส่งผลให้คนไม่สามารถหนีกูเกิลพ้นได้ นอกจากจะเปลี่ยนเสิร์ชพื้นฐานในการตั้งค่าเอง เขายังบอกว่าการเปลี่ยนตั้งค่าทำได้ง่ายมากบน Windows แต่ยากที่สุดบนสมาร์ทโฟน</p>\n<p>ผลจากเรื่องนี้ทำให้ไมโครซอฟท์ติดในวงจรที่ยากลำบาก กูเกิลมีส่วนแบ่งการตลาดในเสิร์ช 90% และสามารถปรับปรุงผลการค้นหาให้ดีขึ้นเรื่อย ๆ เพราะมีผู้ใช้จำนวนมากอยู่แล้ว เขาจึงมองว่าข้อตกลงระหว่างกูเกิลกับแอปเปิลนั้น เป็นลักษณะกึ่งผูกขาดที่เข้าใจได้ง่ายมาก</p>\n<p>ในช่วงหนึ่งของการไต่สวน ผู้พิพากษาถาม Nadella ว่าจะมีโอกาสเห็นสตาร์ทอัพสักแห่งใช้นวัตกรรมด้าน AI เพื่อแย่งส่วนแบ่งเสิร์ชจากกูเกิลได้หรือไม่ เขาบอกว่าสภาพตลาดเสิร์ชตอนนี้แทบไม่เปิดโอกาสให้ผู้เล่นหน้าใหม่เข้ามาแทรกพื้นที่ได้เลย และมองว่ามีข้อจำกัดหลายอย่างที่ AI จะสามารถเปลี่ยนสภาพตลาดตอนนี้ได้ เพราะกูเกิลยึดครองพื้นที่ไปมากแล้ว</p>\n<p>อย่างไรก็ตามเมื่อต้นปี Nadella เคยบอกว่า Bing พลัง OpenAI จะสามารถชิงส่วนแบ่งตลาดเสิร์ชได้ และเป็นเวลาที่<a href=\"https://www.blognone.com/node/132591\">เขารอคอย</a>มา 20 ปี ซึ่งเขาก็ให้การต่อประเด็นนี้ว่าเป็นการอธิบายของบริษัทที่มีส่วนแบ่งตลาด 3% แล้วมองว่าตอนนี้จะขยับมา 3.5% ได้</p>\n<p>ด้านทนายความฝั่งกูเกิลให้ข้อมูลต่อศาลเรื่องนี้ว่าส่วนแบ่งตลาดของ Bing ที่น้อยนั้น เป็นผลจากความผิดพลาดของไมโครซอฟท์เอง โดยเฉพาะในวันที่<a href=\"https://www.blognone.com/node/8824/\">กูเกิลเปิดตัวเบราว์เซอร์ Chrome</a> ซึ่งเป็นเบราว์เซอร์ที่ยอดเยี่ยมมากกว่าคู่แข่งในเวลานั้น Nadella ก็ตอบประเด็นนี้ว่ากูเกิลทำได้ดีเรื่องการสร้างเบราว์เซอร์</p>\n<p>คดีนี้จะดำเนินการไต่สวนรวมเป็นระยะเวลาประมาณ 10 สัปดาห์ และถือเป็นคดีที่กระทรวงยุติธรรมสหรัฐฯ ฟ้องร้องเรื่องการผูกขาดคดีแรก นับตั้งแต่คดีฟ้องไมโครซอฟท์ช่วง 90s</p>\n<p>ที่มา: <a href=\"https://www.wsj.com/tech/ai/microsoft-ceo-testifies-about-limits-of-ai-at-google-antitrust-trial-32d032a9\">The Wall Street Journal</a> และ <a href=\"https://www.onmsft.com/news/microsoft-fires-back-satya-nadella-slams-googles-mobile-search-argument-as-bogus/\">OnMSFT</a></p>\n<p><img src=\"https://www.blognone.com/sites/default/files/externals/25afcb3dcc1f7053bc4f211b4911e0d6.jpg\" alt /></p>\n</div></div></div><div><div>Topics: </div><div><div><a href=\"/topics/satya-nadella\">Satya Nadella</a></div><div><a href=\"/topics/microsoft\">Microsoft</a></div><div><a href=\"/topics/bing\">Bing</a></div><div><a href=\"/topics/google\">Google</a></div><div><a href=\"/topics/apple\">Apple</a></div><div><a href=\"/topics/lawsuits\">Lawsuits</a></div><div><a href=\"/topics/antitrust\">Antitrust</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3a6ef69c2319c856a06cd17fbb7c6fca4c0b09914e332d63d5937a660a0cbb27","category":"Thai"}
{"title":"Google เตรียมอุทธรณ์คำตัดสินคดี Play Store ในสหรัฐ - Epic Games บอก 3 ปีจากนี้ Ecosystem Android จะไม่เหมือนเดิม","link":"https://www.blognone.com/node/142435","date":1728347164000,"content":"<div><div><div><p>กูเกิลออกแถลงการณ์หลัง<a href=\"https://www.blognone.com/node/142432\">ศาลแคลิฟอร์เนียออกคำตัดสินสุดท้าย</a> ให้กูเกิลต้องเปิดระบบ Play Store รองรับสโตร์ภายนอก หลังแพ้คดีที่ Epic Games ฟ้องเรื่องการผูกขาดแอปสโตร์ โดยกูเกิลยืนยันว่าจะอุทธรณ์ผลการตัดสินนี้ เพื่อขอให้ศาลระงับการบังคับใช้ที่ต้องการให้มีผลใน 1 พฤศจิกายนนี้ไปก่อน</p>\n<p>กูเกิลให้เหตุผลว่าคำสั่งศาลที่กำหนดมานั้น จะทำให้ผู้ใช้งานมีความเสี่ยงด้านความปลอดภัยมากขึ้น นักพัฒนาก็โปรโมตแอปยากขึ้น การแข่งขันลดลง แม้คำตัดสินนี้อาจเป็นประโยชน์ต่อ Epic แต่ภาพรวมแล้วจะไม่เป็นประโยชน์กับผู้ใช้งาน</p>\n<p>กูเกิลชี้แจง 3 เหตุผลที่ต้องการให้ศาลพิจารณาคำตัดสินใหม่ โดยเบื้องต้นขอให้ระงับการบังคับใช้คำสั่งนี้ไปก่อน ได้แก่</p>\n<ol>\n<li>เมื่อเทียบคดีของแอปเปิล <a href=\"https://www.blognone.com/node/133545\">ศาลบอกว่าตลาดแอปมือถือมีการแข่งขัน แอปเปิลไม่ได้ผูกขาด</a> ฉะนั้น Android ก็ไม่ใช่ตลาดเดี่ยว และกูเกิลก็ไม่ได้ผูกขาด</li>\n<li>กูเกิลกับแอปเปิลต้องแข่งขันกันอยู่แล้วเพื่อดึงดูดนักพัฒนาให้ทำแอปลง Android</li>\n<li>Android เป็นระบบเปิดอยู่แล้ว การดาวน์โหลดแอปไม่จำเป็นต้องทำผ่าน Google Play ซึ่ง Epic ก็มีแอปให้ดาวน์โหลดผ่านช่องทางอื่นอยู่แล้ว</li>\n</ol>\n<p>ด้าน Tim Sweeney ซีอีโอ Epic Games <a href=\"https://x.com/TimSweeneyEpic/status/1843394692551192972\">โพสต์ข้อความยินดี</a>กับคำตัดสิน แม้จะมีผลเฉพาะในสหรัฐอเมริกา แต่บริษัทจะสู้ทางคดีต่อในอีกหลายประเทศ 3 ปีจากนี้ระบบนิเวศ Android จะมีการแข่งขันมากขึ้น และกูเกิลก็ไม่สามารถใช้อำนาจหยุดยั้งได้</p>\n<p>ที่มา: <a href=\"https://blog.google/outreach-initiatives/public-policy/epic-games-verdict-appeal/\">กูเกิล</a></p>\n<p><img src=\"https://www.blognone.com/sites/default/files/externals/fb5c02382ff4fcecc802e66ee8188491.jpeg\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/google-play\">Google Play</a></div><div><a href=\"/topics/epic-games\">Epic Games</a></div><div><a href=\"/topics/android\">Android</a></div><div><a href=\"/topics/lawsuits\">Lawsuits</a></div><div><a href=\"/topics/antitrust\">Antitrust</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"40625ef84de3573775e74db02cd6c4b15e4af5f718a687608ae81e0722ec1649","category":"Thai"}
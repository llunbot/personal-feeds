{"title":"[ลือ] โซนี่เลือก AMD ผลิตชิปให้ PS6, อินเทลเสนอตัวแข่งด้วย แต่แพ้","link":"https://www.blognone.com/node/142029","date":1726538339000,"content":"<div><div><div><p>Reuters รายงานข่าวไม่ยืนยันอย่างเป็นทางการ ว่าในปี 2022 <a href=\"https://www.blognone.com/node/138014\">โซนี่ตัดสินใจเลือก AMD</a> และ TSMC ผลิตชิปของ PS6 เรียบร้อยแล้ว</p>\n<p>การที่โซนี่ตัดสินใจเลือก AMD ทำชิปของ PS6 ไม่ใช่เรื่องน่าแปลกใจ เพราะใช้งาน AMD มาตั้งแต่ PS4 จนถึงปัจจุบัน (<a href=\"https://www.blognone.com/node/140757\">ดีล PS4 ยังช่วยให้ AMD มีรายได้เลี้ยงตัวอยู่รอดได้ในช่วงนั้นด้วย</a>) แต่ประเด็นที่น่าสนใจคือ การเลือกของโซนี่คราวนี้มีอินเทล เข้ามาเสนอตัวแข่งกับ AMD ด้วย แต่แพ้ไปในที่สุด</p>\n<p>การได้ผลิตชิป PS6 ที่การันตียอดสั่งซื้อจำนวนหลายสิบล้านเครื่องหรืออาจไปถึงร้อยล้านเครื่อง (<a href=\"https://www.blognone.com/node/119286\">ยอดขาย PS4 อยู่ราว 110 ล้านเครื่อง</a>, <a href=\"https://www.blognone.com/node/141304\">ยอดขาย PS5 ล่าสุดราว 60 ล้านเครื่อง</a>) ย่อมส่งผลดีอย่างมากต่ออินเทล ที่หมายมั่นปั้นธุรกิจโรงงานรับจ้างผลิตชิป แต่ทุกวันนี้ยังไม่สามารถหาลูกค้ารายใหญ่ๆ ได้สักเท่าไร และ<a href=\"https://www.blognone.com/node/142025\">ล่าสุดต้องปรับแผนการลงทุนสร้างโรงงานใหม่</a></p>\n<p>Reuters บอกว่าโซนี่จัดงานคัดเลือกผู้ผลิตชิปในปี 2022 โดยมีบริษัทเข้าแข่งขันหลายราย ที่ระบุชื่อคือ Broadcom แต่สุดท้ายเหลือแค่อินเทลกับ AMD เข้ารอบสุดท้าย แต่สุดท้ายอินเทลเจรจาเรื่องส่วนแบ่งรายได้กับโซนี่ไม่ลงตัว และกลายเป็น AMD ที่ให้ข้อเสนอดีกว่า เอาชนะอินเทลไปได้</p>\n<p>แหล่งข่าวของ Reuters ยังบอกว่าอีกปัจจัยที่โซนี่ยังเลือกอยู่กับ AMD ต่อไป เป็นเรื่องความเข้ากันได้ของเกมเก่าๆ (backward compatibility) ซึ่งการเลือกอินเทล จะทำให้ต้องสิ้นเปลืองทรัพยากรด้านวิศวกรรมอีกมาก เพื่อทำให้เกมเก่าของ PS4/PS5 (ที่เขียนมาสำหรับจีพียู AMD) ทำงานได้บน PS6 ที่ใช้จีพียูอินเทล</p>\n<p>เมื่อต้นปีนี้ยังเคยมีข่าวว่า นอกจาก PS6 แล้ว <a href=\"https://www.blognone.com/node/138030\">อินเทลยังไปเสนอตัวทำ Xbox รุ่นหน้ากับไมโครซอฟท์</a> แต่ยังไม่รู้ว่าผลการคัดเลือกเป็นอย่างไรบ้าง</p>\n<p>ที่มา - <a href=\"https://www.reuters.com/technology/how-intel-lost-sony-playstation-business-2024-09-16/\">Reuters</a></p>\n<p>ภาพจีพียูของ PS5 Pro ที่ผลิตโดย AMD</p>\n<p><img alt=\"No Description\" src=\"https://www.blognone.com/sites/default/files/externals/8f2b6112e43fc6bfd2a1fcf27afabdca.jpeg\" /></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div><div><a href=\"/topics/games\">Games</a></div><div><a href=\"/topics/amd\">AMD</a></div><div><a href=\"/topics/intel\">Intel</a></div><div><a href=\"/topics/semiconductor\">Semiconductor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2e645bed0899616d335e1edc783a99696850c7b837a811bbcd39f73de76d20ff","category":"Thai"}
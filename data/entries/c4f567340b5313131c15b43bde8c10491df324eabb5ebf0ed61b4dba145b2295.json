{"title":"เบื้องหลังเกม Suicide Squad: Kill the Justice League พัฒนา 7 ปี ทำ Warner ขาดทุน 200 ล้านดอลลาร์","link":"https://www.blognone.com/node/140208","date":1717728041000,"content":"<div><div><div><p>Jason Schreier นักข่าวสายเกมของ Bloomberg มีบทความเล่าเบื้องหลังของ<a href=\"https://www.blognone.com/node/118079\">เกม Suicide Squad: Kill the Justice League จากสตูดิโอ Rocksteady</a> ที่<a href=\"https://www.blognone.com/node/139688\">บริษัทแม่ Warner Bros. Discovery เพิ่งออกมายอมรับว่าขาดทุนหนักจากเกมนี้</a></p>\n<p>จุดกำเนิดของเกมนี้มาจากภาพยนตร์ Suicide Squad เมื่อปี 2016 ที่ประสบความสำเร็จในแง่รายได้ ทำเงิน 750 ล้านดอลลาร์จากต้นทุนสร้าง 175 ล้านดอลลาร์ ทำให้ Warner Bros. อยากขยายผลไปยังวิดีโอเกมด้วย ตอนนั้นสตูดิโออีกแห่งในเครือคือ WB Games Montréal (Batman: Arkham Origins และ <a href=\"https://www.blognone.com/node/118078\">Gotham Knights</a>) มีโครงการเกม Suicide Squad แต่ยังไม่เป็นรูปเป็นร่าง ส่งผลให้ David Haddad หัวหน้าธุรกิจเกมของ Warner โยกโครงการนี้ไปให้สตูดิโอที่แข็งแกร่งที่สุดช่วงนั้นคือ Rocksteady ในลอนดอน (สร้างชื่อมาจากซีรีส์ Batman Arkham ทั้งสามภาค) ทำแทน</p>\n<p>ฝั่งของ Rocksteady หลังออกเกม Batman Arkham ภาคสามในปี 2015 ก็อยากไปทำอย่างอื่นบ้าง สองผู้ก่อตั้ง  Jamie Walker และ Sefton Hill กำลังทดลองทำเกมพัซเซิลโค้ดเนม Stones แต่ช่วงปลายปี 2016 ก็ได้รับ \"ใบสั่ง\" จากบริษัทแม่ให้มาทำเกม Suicide Squad แทน ซึ่งคาดกันว่าจะออกในปี 2019 หรือ 2020</p>\n<p><img src=\"https://www.blognone.com/sites/default/files/externals/a98e1383054196ee0113584ab2b6a0fa.jpg\" /></p>\n<p>อุตสาหกรรมเกมในตอนนั้นกำลังตื่นเต้นกับกระแสเกมแนว live service ที่มีอายุยาวนาน ซึ่ง Warner ก็อยากให้เกม Suicide Squad ใช้แนวทางนี้ด้วย ส่งผลให้สตูดิโอ Rocksteady ขยายพนักงานจาก 160 มาเป็น 250 คน อย่างไรก็ตาม เกมแนวนี้เป็นสิ่งที่ Rocksteady ไม่เคยทำมาก่อน เพราะที่ผ่านมาทำแต่เกมเล่นคนเดียวแบบออฟไลน์ จึงมีปัญหาระหว่างกระบวนการพัฒนามากมาย มีการเปลี่ยนคอนเซ็ปต์ของเกมอยู่บ่อยครั้ง (เช่น เปลี่ยนจากสู้ระยะประชิดเป็นสู้ด้วยปืน ทดลองระบบยานพาหนะแต่สุดท้ายก็ไม่ได้ใช้) จนการพัฒนาล่าช้ากว่าแผน</p>\n<p>Rocksteady เปิดตัวเกมในปี 2020 และตั้งเป้าวางขายปี 2022 แต่เกมก็ยังประสบปัญหาระหว่างการพัฒนาต่อเนื่อง อีกปัญหาหนึ่งที่พบคือ Sefton Hill ในฐานะผู้กำกับเกมเป็นคน perfectionist จึงใช้เวลารีวิวสิ่งต่างๆ นาน เกิดปัญหาคอขวดในการพัฒนา ทีมผู้บริหารยังเชื่อมั่นว่าเกมจะกลับมาเข้ารูปเข้ารอยได้ในช่วงท้ายๆ แม้ทีมงานมองว่าเป็นการมองโลกในแง่ดีเกินไป</p>\n<p><img alt=\"No Description\" src=\"https://www.blognone.com/sites/default/files/externals/8fc0924a5a707168ffb7998716c048a9.jpg\" /></p>\n<p>เกมมีจุดพลิกผันในปี 2022 เมื่อสองผู้ก่อตั้ง Rocksteady ประกาศลาออกจากบริษัทก่อนเกมพัฒนาเสร็จ (<a href=\"https://www.blognone.com/node/140019\">ออกมาเปิดสตูดิโอใหม่ชื่อ Hundred Star Games</a>) หน้าที่รับผิดชอบเกมถูกโยกมาให้พนักงานอาวุโสสองคน Nathan Burlow และ Darius Sadeghian แทน</p>\n<p>หลังจากเกมโชว์เทรลเลอร์ความยาว 10 นาทีต่อสาธารณะเป็นครั้งแรก แฟนๆ ก็ไม่ประทับใจนัก ทำให้ Warner เลื่อนการออกขายเพื่อปรับปรุงเกมอีก จนมาวางขายจริงในเดือนกุมภาพันธ์ 2024 (ใช้เวลาพัฒนาทั้งหมดประมาณ 7 ปี) ก็ไม่รอดตามที่หลายคนคาด เกมได้คะแนนรีวิวเฉลี่ยเพียง 60/100</p>\n<p>Schreier บอกว่าตอนนี้พนักงานของ Rocksteady จำนวนหนึ่งถูกโยกไปช่วยทำเกม Hogwarts Legacy เวอร์ชัน Director's Cut และทีมบริหารสตูดิโอกำลังเตรียมแผนพัฒนาเกมใหม่แบบเล่นคนเดียว ที่จะกลับไปสู่รากเหง้าของ Rocksteady อีกครั้ง</p>\n<p>ที่มา - <a href=\"https://www.bloomberg.com/news/articles/2024-06-06/-suicide-squad-warner-bros-s-200-million-flop-haunts-the-gaming-industry\">Bloomberg</a></p>\n</div></div></div><div><div>Topics: </div><div><div><a href=\"/topics/suicide-squad\">Suicide Squad</a></div><div><a href=\"/topics/warner-bros-discovery\">Warner Bros. Discovery</a></div><div><a href=\"/topics/games\">Games</a></div><div><a href=\"/topics/rocksteady\">Rocksteady</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c4f567340b5313131c15b43bde8c10491df324eabb5ebf0ed61b4dba145b2295","category":"Thai"}
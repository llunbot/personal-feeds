{"title":"OpenAPI จาก AIS ช่องทางเปิดให้ธุรกิจเข้าถึงเทคโนโลยีโทรคมนาคมรายแรกของไทย","link":"https://www.blognone.com/node/141795","date":1725420655000,"content":"<div><div><div><p>ในช่วงหลายปีที่ผ่านมาธุรกิจโทรคมนาคมในไทยมีการพัฒนาอย่างต่อเนื่องนับแต่ยุคที่เคยใช้โทรศัพท์ได้อย่างเดียว มาสู่ยุคให้บริการข้อความ SMS และจนมาถึงทุกวันนี้ที่กลายเป็นช่องทางเชื่อมต่ออินเทอร์เน็ตและเปิดโอกาสให้กับกับธุรกิจใหม่ หรือการใช้งานรูปแบบต่างๆ อย่างมากมาย แต่หลังจากนี้แนวทางการเปิด API เป็น OpenAPI ของ AIS ก็จะเปิดโอกาสใหม่ๆ ให้กับธุรกิจได้อีกมาก</p>\n<p>AIS OpenAPI เปิดทางให้องค์กรภายนอกเข้าถึงข้อมูลและฟีเจอร์ต่างๆ ที่เคยจำกัดอยู่ที่โครงข่ายโทรคมนาคมเท่านั้น โดยการเปิดให้องค์กรภายนอกเข้าใช้งานนี้ มีความปลอดภัย จำกัดเฉพาะข้อมูลที่ผู้เรียกดูได้รับอนุญาต และเป็นมาตรฐาน</p>\n<p>ก่อนหน้านี้ผู้ให้บริการโทรคมนาคมอาจมีการเปิดฟีเจอร์ต่างๆ ออกมาให้องค์กรที่ได้รับอนุญาตใช้งานได้ แต่ก็มีกระบวนการที่ยุ่งยากซับซ้อนและต่างกันออกไปตามแต่ลักษณะการใช้งาน ทำให้ระยะเวลาการพัฒนาแอปพลิเคชันใช้เวลานานกว่าที่ควร</p>\n<p><img alt=\"No Description\" src=\"https://www.blognone.com/sites/default/files/externals/6014f177b2f78a1a5cd8c5e2a7f322e1.png\" /></p>\n<h3>AIS OpenAPI พัฒนาการใช้งานแบบเดิม เพิ่มเติมรูปแบบการใช้งานใหม่เพื่อความปลอดภัยยิ่งขึ้น</h3>\n<p>ผู้ให้บริการโครงข่ายโทรคมนาคมทั่วโลกตระหนักถึงปัญหาที่แนวทางการเปิดฟีเจอร์ต่างๆ ไม่มีมาตรฐาน จึงร่วมกันวางแนวทางเปิด API ให้กับนักพัฒนาภายนอกเข้ามาใช้งานฟังก์ชั่นต่างๆ ของเครือข่าย เป็นมาตรฐาน API กลางที่ตรงกันทุกค่ายที่รองรับ เรียกว่า Camara API เปิดให้นักพัฒนาและธุรกิจต่างๆ สามารถเข้าถึงความสามารถของเครือข่ายโทรศัพท์ไร้สายได้โดยตรง โดยตอนนี้ AIS ก็รองรับมาตรฐานเหล่านี้แล้วบางส่วน ได้แก่</p>\n<ul>\n<li><strong>Number Verify API</strong>: บริการยืนยันตัวตนด้วยหมายเลขโทรศัพท์ โดยไม่ต้องใส่รหัสผ่าน หรือการยืนยันตัวตนผ่าน OTP แอปพลิเคชั่นที่ใช้ API นี้สามารถรู้ได้ทันทีว่าผู้ใช้ที่กำลังล็อกอินเป็นหมายเลขที่อ้างจริงหรือไม่ ทำให้การยืนยันตัวตนด้วยเบอร์โทรศัพท์ง่าย และปลอดภัยมากยิ่งขึ้น</li>\n<li><strong>SIM Swap API</strong>: บริการแจ้งเตือนว่าซิมถูกนำไปใช้ในอุปกรณ์ที่ไม่ได้รับอนุญาต เช่น ตรวจสอบว่าซิมที่กำลังใช้งานนี้ถูกนำไปใช้งานในอุปกรณ์อื่นๆ ภายในสิบวันที่ผ่านมาหรือไม่ API นี้ สามารถใช้ลดความเสี่ยง เช่น แอปธนาคารอาจจะขอยืนยันตัวตนเพิ่มเติม หากพบว่าซิมถูกนำไปใช้บนอุปกรณ์อื่น ซึ่งอาจจะเป็นกรณีที่ซิมถูกขโมยไปใช้งานชั่วคราวเพื่อล็อกอินแอปพลิเคชั่น</li>\n<li><strong>Device Location API</strong>: สำหรับองค์กรที่มีซิมเป็นของตัวเองแล้วใช้งานเฉพาะ เช่น โรงงานอาจซื้อซิมเพื่อติดตั้งในอุปกรณ์ผลิต, ธนาคารที่ใช้ซิมสำหรับเชื่อมต่อตู้เอทีเอ็มกับธนาคาร, หรือบริษัทขนส่งที่มีซิมในรถเพื่อติดต่ออยู่แล้ว API นี้เปิดให้ตรวจสอบพื้นที่ใช้งานซิมการ์ดโดยอาศัยข้อมูลเครือข่ายโทรศัพท์ไร้สายโดยตรง ธนาคารอาจจะปิดการทำงานตู้เอทีเอ็มและแจ้งเตือนทีมงานดูแลความปลอดภัยเมื่อตู้ถูกเคลื่อนย้ายออกนอกพื้นที่, บริษัทขนส่งสามารถตรวจสอบพื้นทีรถได้แม่นยำขึ้นเมื่อใช้ข้อมูลร่วมกับ GPS บนอุปกรณ์เอง</li>\n</ul>\n<p><img src=\"https://www.blognone.com/sites/default/files/externals/524e4cf36066ebb2154b8afff9ca10f9.jpg\" /></p>\n<h3>มาตรฐานกลางที่รองรับอนาคต</h3>\n<p>แนวทางการเปิดฟีเจอร์เหล่านี้อาจจะมีเครือข่ายหลายแห่งให้บริการด้วย API ของตัวเองมาก่อนอยู่แล้ว แต่การพัฒนาสำหรับเครือข่ายแต่ละแห่งก็ต่างกันไปจนเครื่องมือต่างๆ ที่สร้างขึ้นก็ไม่ได้รับประกันว่าจะทำงานได้ในอนาคต หรือทำงานร่วมกับเครือข่ายอื่นๆ ได้</p>\n<p>เนื่องจาก Camara API เป็นมาตรฐานกลางของ  GSM Association ผู้วางมาตรฐานเครือข่ายโทรศัพท์ไร้สาย ทำให้เครือข่ายต่างๆ ที่กำลังจะเปิด API ก็มีแนวโน้มจะทำตามมาตรฐานกลางนี้ต่อไปในอนาคต หรือแม้แต่เครือข่ายที่มี API ของตัวเองอยู่แล้วก็น่าจะปรับมาสู่มาตรฐานกลางนี้ต่อไป สำหรับ AIS เองเมื่อเปิดบริการนี้ ก็ทำความร่วมมือกับ Singtel และ Maxis เพื่อเปิด API บางส่วนให้ทำงานข้ามเครือข่ายแล้ว ในอนาคตความร่วมมือในแนวทางนี้ก็มีแนวโน้มจะเพิ่มขึ้นเรื่อยๆ ต่อไป</p>\n<p><img alt=\"No Description\" src=\"https://www.blognone.com/sites/default/files/externals/f9c7bd65833719839b17949fc9cf5330.png\" /><em>Flow การทำงานของ Number Verification API เปิดให้ดูได้บน <a href=\"https://github.com/camaraproject/NumberVerification/blob/main/documentation/API_documentation/assets/uml_v0.3.jpg\">GitHub ของ Camara Project</a></em></p>\n<p>Camara API นั้นวางสเปค API ต่างๆ โดยเปิดไฟล์ OpenAPI สำหรับทุก API ให้เป็นสาธารณะบน GitHub (ตัวอย่างไฟล์ <a href=\"https://github.com/camaraproject/NumberVerification/blob/main/code/API_definitions/number_verification.yaml\">OpenAPI สำหรับ Number Verification API</a>) ทำให้ เราสามารถใช้เครื่องมือสร้าง client สำหรับภาษาต่างๆ ได้โดยง่าย เช่น โปรแกรมทดสอบ API ยอดนิยมอย่าง <a href=\"https://learning.postman.com/docs/integrations/available-integrations/working-with-openAPI/\">Postman นั้นรองรับไฟล์ OpenAPI ในตัว</a> หรือภาษายอดนิยมอย่าง Python, JavaScript ล้วนมีเครื่องมือช่วยให้เขียนโค้ดตาม API ได้ง่ายขึ้น</p>\n<p>นอกจาก API 3 ตัวหลักที่ AIS เปิดใช้งานแล้ว Camara API ยังกำหนดมาตรฐานเอาไว้อีกนับสิบ รายการที่เราอาจจะได้เห็นการใช้งานในอนาคต รายการที่น่าสนใจอย่างเช่น</p>\n<ul>\n<li>KYC Fill-In API: บริการส่งต่อข้อมูลที่เครือข่ายโทรศัพท์ไร้สายยืนยันข้อมูลแล้ว ให้กับบริการที่ต้องการความน่าเชื่อถือ เช่น แพลตฟอร์มสมัครงานต้องการยืนยันตัวตนว่าคนที่มาใช้งานเป็นตัวจริง, หรือแพลตฟอร์มอีคอมเมิร์ชต้องการยืนยันตัวตนผู้ขายสินค้า</li>\n<li>Simple Edge Discovery API: สำหรับเครือข่ายที่มีบริการ Edge Cloud ให้บริการ API นี้ช่วยให้แอปพลิเคชั่นสามารถเชื่อมต่อกับเซิร์ฟเวอร์ที่ใกล้ที่สุดได้อัตโนมัติ ลด latency ที่เชื่อมต่อกับเซิร์ฟเวอร์ลดต่ำจนเหมือนเซิร์ฟเวอร์ในองค์กรเอง</li>\n<li>Quality on Demand API: ปรับความเร็วอินเทอร์เน็ตให้เป็นไปในรูปแบบที่เรากำลังใช้งานอยู่ เช่น ต้องการชมภาพยนตร์หรือกำลังเล่นเกมอยู่</li>\n</ul>\n<p><img alt=\"No Description\" src=\"https://www.blognone.com/sites/default/files/externals/5db52f5b6081c0d4aec145d50edaf277.jpg\" /></p>\n<h3>AIS OpenAPI สำหรับธุรกิจยุคต่อไปที่จะสร้างแอปพลิเคชั่นเชื่อมต่อกับเครือข่ายอย่างสมบูรณ์</h3>\n<p>API ต่างๆ ที่ AIS OpenAPI เปิดมาตอนนี้เปิดทางให้เราสามารถสร้างแอปพลิเคชั่นที่ทำงานได้ง่ายขึ้น ผู้ใช้สามารถล็อกอินได้โดยไม่ต้องจำรหัสผ่าน หรือกรอกข้อมูล OTP, เพิ่มความปลอดภัย ในกรณีที่มีการเปลี่ยนซิมหรือใช้งานนอกพื้นที่ที่กำหนด การเชื่อมต่อเข้ากับบริการ OpenAPI จะสร้างประสบการณ์การใช้งานใหม่ให้กับผู้ใช้ได้ในอนาคต</p>\n<p>การลงทุนสร้างแอปพลิเคชั่นกับ AIS OpenAPI ยังเป็นแนวทางที่เปิดทางให้ซอฟต์แวร์ที่พัฒนามาแล้วสามารถใช้งานร่วมกับเครือข่ายต่างๆ ทั้งในและต่างประเทศ จากการเป็นมาตรฐานกลางที่ผู้ให้บริการตกลงร่วมกัน</p>\n<p>สนใจบริการ AIS Open API สามารถติดต่อทีมงาน AIS Business ได้ทันที หรือดูข้อมูลเพิ่มเติมได้ที่ <a href=\"https://www.ais.th/business/enterprise/technology-and-solution/communication/ais-open-api\">AIS Open API</a></p>\n</div></div></div><div><div>Topics: </div><div><div><a href=\"/topics/ais\">AIS</a></div><div><a href=\"/topics/api\">API</a></div><div><a href=\"/topics/telecom\">Telecom</a></div></div></div>","author":"sponsored","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1bf6c9c3664ab8fdfa3bb212d559877d6fcd113447e27749cad50a6cf23713a9","category":"Thai"}
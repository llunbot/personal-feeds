{"title":"TikTok ประกาศ Project Clover เพื่อเก็บข้อมูลผู้ใช้งานยุโรปไว้เฉพาะในภูมิภาค","link":"https://www.blognone.com/node/132929","date":1678278693000,"content":"<div><div><div><p>TikTok ประกาศโครงการใหม่สำหรับกลุ่มผู้ใช้งานในยุโรปในชื่อ Project Clover โดยบอกว่ายุโรปมีผู้ใช้งานแอปมากกว่า 150 ล้านคน และบริษัทต้องการสร้างความเชื่อมั่นให้กับผู้ใช้งาน ว่าข้อมูลจะถูกควบคุมดูแลอย่างปลอดภัย</p>\n<p>โดยรูปแบบโครงการคล้ายกับที่ TikTok <a href=\"https://www.blognone.com/node/129036\">ทำในอเมริกา</a> ซึ่ง TikTok จะเพิ่มระดับการควบคุมการเข้าถึงข้อมูลผู้ใช้งานของพนักงาน ควบคุมการส่งออกข้อมูลจากพื้นที่ยุโรป รวมทั้งร่วมมือกับหน่วยงานกำกับดูแลตรวจสอบในภูมิภาค เพื่อให้เป็นไปตามมาตรฐานและข้อกฎหมาย</p>\n<p>แผนงานถัดมาคือการนำข้อมูลทั้งหมดของผู้ใช้ในยุโรป เก็บไว้ในศูนย์ข้อมูลในภูมิภาคเท่านั้น โดย TikTok จะสร้างศูนย์ข้อมูลเพิ่มอีก 2 แห่งคือศูนย์ข้อมูลในดับลิน ประเทศไอร์แลนด์ แห่งที่สอง และฮามาร์ ประเทศนอร์เวย์ รวมกับ<a href=\"https://www.blognone.com/node/117842\">ศูนย์ข้อมูลดับลินแห่งแรก</a> เป็น 3 แห่ง</p>\n<p>ความเคลื่อนไหวนี้ของ TikTok เป็นไปตามทิศทางที่คณะกรรมาธิการยุโรปออกคำสั่งให้เจ้าหน้าที่ลบแอป TikTok ทำให้บริษัทต้องเพิ่มเงื่อนไขกำกับดูแลและลดแรงต่อต้านนั่นเอง</p>\n<p>ที่มา: <a href=\"https://newsroom.tiktok.com/en-eu/setting-a-new-standard-in-european-data-security-with-project-clover\">TikTok</a></p>\n<p><img src=\"https://www.blognone.com/sites/default/files/externals/64779cc7682cc86ec682618c37dc25df.png\" alt /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/europe\">Europe</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5a94fdfe3cfd173347bd55933c6cfb559730835f426fed1cccca13890576e705","category":"Thai"}
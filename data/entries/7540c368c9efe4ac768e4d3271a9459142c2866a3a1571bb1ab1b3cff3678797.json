{"title":"MindsEye ผลงานใหม่ของโปรดิวเซอร์​ GTA 3-5 เกมแอคชั่นเน้นเนื้อเรื่อง GTA ที่มีหุ่นยนต์-โดรน","link":"https://www.blognone.com/node/146081","date":1745682416000,"content":"<div><div><div><p>Leslie Benzies อดีตประธานของ Rockstar North (สตูดิโอหลักของ Rockstar) และโปรดิวเซอร์ของ GTA ทุกภาคตั้งแต่ภาค 3-5 <a href=\"https://www.blognone.com/node/89638\">ลาออกจาก Rockstar เมื่อปี 2016</a></p>\n<p>สตูดิโอใหม่ของเขา Build A Rocket Boy กำลังจะมีผลงานแรกออกมาคือ MindsEye เกมแบบผู้เล่นคนเดียว สไตล์ภาพยนตร์บู๊ระเบิดเมือง มีฉากขับรถไล่ล่าในเมืองใหญ่กลางทะเลทราย (นี่มัน GTA ชัดๆ) จุดต่างคือเหตุการณ์เกิดขึ้นในโลกอนาคตที่มนุษย์มีหุ่นยนต์อยู่ในสังคมด้วย (เหมือนเป็น GTA ผสมหุ่นยนต์และโดรน) เกมได้ IO Interactive เจ้าของเกม Hitman มาเป็นผู้จัดจำหน่าย และประกาศวันขายแล้ว 10 มิถุนายน 2025 บนแพลตฟอร์มพีซี, PS5, Xbox Series X|S</p>\n<p><img alt=\"No Description\" src=\"https://www.blognone.com/sites/default/files/externals/afc8a4dbee0b3a8a142444554959c2e8.jpg\" /></p>\n<p>ตัวของ Benzies จะเป็นผู้กำกับเกม MindsEye ด้วยตัวเอง นอกจากนี้เขายังมีทีมงานบางส่วนที่ตามมาจาก Rockstar North ด้วย เช่น Adam Whiting ผู้ช่วยผู้กำกับที่ให้สัมภาษณ์กับ Eurogamer ว่าเป้าหมายของ MindsEye คือการนำเกมแบบผู้เล่นคนเดียว เน้นการเล่าเรื่องเป็นเส้นตรงเหมือนภาพยนตร์ ที่นิยมในยุค 2010s กลับมาสู่วงการอีกครั้ง</p>\n<p>Whiting ยอมรับว่าหลัง GTA 5 วางขาย เกมแนวนี้ก็ซบเซาลงไป ตลาดหันไปทำเกมแนวโอเพนเวิลด์สำรวจโลกกว้าง เกมที่เปิดให้ผู้เล่นสร้างคอนเทนต์เอง (UGC) เกมยิงแนว Battle Royale หรือเกมที่ใช้โมเดล live service กันแทน เกมเล่นคนเดียวเน้นเนื้อเรื่องที่เคยเฟื่องฟูอย่างซีรีส์​ Uncharted หรือ God of War เริ่มหายไป</p>\n<p>MindeEye เป็นเกมที่ตอบโจทย์ตลาดเดิมอันนี้ เกมไม่ยาวนัก มีความยาวเพียง 15 ชั่วโมง เนื้อเรื่องเป็นเส้นตรง แม้โลกในเกมพยายามให้ดูเป็นโอเพนเวิลด์แต่ก็ไม่ได้เป็นแบบนั้นจริงๆ Whiting อธิบายว่าจุดเด่นของ MindsEye อยู่ที่การเล่าเรื่อง จังหวะ พัฒนาการของตัวละคร ที่ผู้เล่นจะได้ใช้เวลากับมันอย่างเต็มที่เหมือนกับดูหนังดีๆ สักเรื่องหนึ่ง</p>\n<p>ที่มา - <a href=\"https://www.eurogamer.net/mindseye-from-former-rockstar-developers-wants-to-revive-the-tight-linear-cinematic-blockbuster-game\">Eurogamer</a></p>\n</div></div></div><div><div>Topics: </div><div><div><a href=\"/topics/gta\">GTA</a></div><div><a href=\"/topics/games\">Games</a></div><div><a href=\"/topics/io-interactive\">IO Interactive</a></div><div><a href=\"/topics/rockstar\">Rockstar</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7540c368c9efe4ac768e4d3271a9459142c2866a3a1571bb1ab1b3cff3678797","category":"Thai"}
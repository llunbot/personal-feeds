{"title":"Uber รายงานผลประกอบการ รายได้รวมโต 29% - ซีอีโอบอกจะนำ AI มาปรับปรุงบริการ","link":"https://www.blognone.com/node/133664","date":1683038125000,"content":"<div><div><div><p>Uber แพลตฟอร์มเรียกรถและสั่งอาหารรายใหญ่ รายงานผลการดำเนินงานของไตรมาสที่ 1 ปี 2023 มีปริมาณการจ่ายเงินรวมบนแพลตฟอร์ม (Gross Booking) เพิ่มขึ้น 19% จากไตรมาส 1/2022 เป็น 31,408 ล้านดอลลาร์ โดยเป็นการเติบโตจากรถโดยสาร 40% และเดลิเวอรี 8% มีจำนวนทริปในไตรมาสเพิ่มเป็น 2,124 ล้านทริป หรือเฉลี่ยวันละ 24 ล้านทริปในแพลตฟอร์ม</p>\n<p>มาดูตัวเลขทางการเงิน มีรายได้เพิ่มขึ้น 29% เป็น 8,823 ล้านดอลลาร์ ทั้งนี้ Uber บอกว่าสาเหตุที่รายได้เติบโตแซงตัวเลข Booking เนื่องจากการเปลี่ยนรูปแบบธุรกิจในสหราชอาณาจักร อย่างไรก็ตามสุทธิแล้ว Uber ขาดทุนในไตรมาสนี้อีก 157 ล้านดอลลาร์ ซึ่งตัวเลขนี้รวมกำไรจากการลงทุนในบริษัทอื่น 320 ล้านดอลลาร์ แล้ว</p>\n<p>Dara Khosrowshahi ซีอีโอ Uber กล่าวว่าผลการดำเนินงานนี้เป็นการเริ่มต้นที่ดีของปีนี้ เขายังบอกว่าในภาพใหญ่ระดับโลกบริษัทมีความโดดเด่นเรื่องข้อมูลเหนือกว่าคู่แข่ง ซึ่งทำให้ Uber สามารถใช้โซลูชัน AI มาปรับปรุงทั้งฝั่งลูกค้าและฝั่งธุรกิจ เช่น การปรับปรุงเวลาที่รอ เดินทาง ฯลฯ ทั้งการโดยสารและเดลิเวอรี เป็นต้น</p>\n<p>ที่มา: <a href=\"https://investor.uber.com/news-events/news/press-release-details/2023/Uber-Announces-Results-for-First-Quarter-2023/default.aspx\">Uber</a></p>\n<p><img src=\"https://www.blognone.com/sites/default/files/externals/c56e36846191ba83ea35a2875fff6751.jpg\" alt /></p>\n<p><img alt=\"No Description\" src=\"https://www.blognone.com/sites/default/files/externals/d77eca63f6e091854bf33f9f8a462e03.png\" /></p>\n</div></div></div><div><div>Topics: </div><div><div><a href=\"/topics/uber\">Uber</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bfa59b7ed4dd0b97a6ca72dc468e8bbbd52f9eb36736b5eaa0c7473ffe9b4f4e","category":"Thai"}
{"title":"เครื่อง Apple-1 ที่ใช้งานได้ และสินค้าประวัติศาสตร์ Apple หลายชิ้น เตรียมนำออกประมูล คาดมูลค่า 14.8 ล้านบาท","link":"https://www.blognone.com/node/124040","date":1627986416000,"content":"<div><div><div><p><a href=\"https://www.rrauction.com/auctions/auction-details/615?page=1&amp;itemQty=24&amp;view=gallery&amp;sort=lot-asc&amp;cat=0\">RR Auction</a> บริษัทประมูลในบอสตัน เตรียมประมูลสินค้าประวัติศาสตร์ของ Apple หลายรายการ ตั้งแต่เครื่อง Apple-1 จากคอลเล็กชั่นของนักสะสม Roger Wagner ที่ถูกซ่อมจนใช้งานได้โดย Corey Cohen ผู้เชี่ยวชาญ Apple-1 และได้คะแนนความสมบูรณ์ 7/10 คะแนน</p>\n<p>Apple-1 เครื่องนี้มาพร้อมคีย์บอร์ดออริจินัล คู่มือ 11 หน้าพร้อมลายเซ็น Ronald Wayne ผู้ร่วมก่อตั้ง Apple Computer เครื่องอ่านเทปแคสเซ็ตต์ (Cassette Interface), เทปแคสเซ็ตต์, เครื่องเล่นและอัดเทปแคสเซ็ตต์ของ Panasonic คีย์บอร์ด Apple II และอื่นๆ</p>\n<p>ราคาประมูล Apple-1 เริ่มต้นที่ 50,000 ดอลลาร์ หรือราว 1.65 ล้านบาท แต่ RR Auction ตั้งเป้าราคาไว้ที่ 450,000 ดอลลาร์ (ราว 14.8 ล้านบาท) หลังก่อนหน้านี้เคยมีเครื่องที่ได้คะแนน 8/10 <a href=\"https://www.macrumors.com/2020/03/13/apple-1-auction-2020/\">ถูกประมูลไปในราคา 458,711 ดอลลาร์</a> (ราว 15.1 ล้านบาท)</p>\n<p>นอกจาก Apple-1 แล้ว สิ่งของที่ถูกนำมาประมูลยังมีเสื้อแจ็คเก็ตที่สตีฟ จ็อบส์ ใส่ถ่ายรูปชูนิ้วกลางหน้าป้าย IBM, คู่มือ Apple II พร้อมลายเซ็นสตีฟ จ็อบส์, หนังสือ MacWorld ฉบับแรก พร้อมลายเซ็นสตีฟ จ็อบส์ และสตีฟ วอซเนียก, เมนบอร์ด Macintosh แบบ 128K เซ็นโดยสตีฟ จ็อบส์ และ<a href=\"https://www.blognone.com/node/591\">เจฟ ราสกิน ผู้ให้กำเนิด Macintosh</a> นามบัตรแรกพร้อมลายเซ็นสตีฟ จ็อบส์ และอื่นๆ อีกมากมาย</p>\n<p>ที่มา - <a href=\"https://www.rrauction.com/auctions/auction-details/615?page=1&amp;itemQty=24&amp;view=gallery&amp;sort=lot-asc&amp;cat=0\">RR Auction</a></p>\n<p><img src=\"https://www.blognone.com/sites/default/files/externals/db5046ac7b8aeae502ef612f1b12cf03.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/auction\">Auction</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"077e3bcc88929b55c51dc3be674eaa591968a99e20daafd560d972169049fe60","category":"Thai"}
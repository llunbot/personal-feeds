{"title":"$(x^2 + y^2 - 1)^3 - x^2y^3 = 0$","link":"https://neizod.dev/2023/02/14/heart-equation.html","date":1676391741000,"content":"<p>ถ้าใครได้รับสมการคณิตศาสตร์หน้าตาประหลาดๆ ตัวนี้ ก็อย่าเพิ่งตกอกตกใจประหนึ่งต้องเวียนกลับไปติดอยู่ในฝันร้าย แค่ลองโยนให้เครื่องคิดเลข<sup><a href=\"#fn:1\">1</a></sup>พล็อตดู จะพบกับผลลัพธ์หน้าตาสวยงามเช่นนี้ …</p>\n\n<blockquote>\n  <p><img src=\"/images/math/heart/cubic-equation.png\" alt /></p>\n\n  <p>พล็อตสมการ $(x^2+y^2-1)^3 - x^2y^3 = 0$ บน<a href=\"//en.wikipedia.org/wiki/Cartesian_coordinate_system\">ระบบพิกัดคาร์ทีเซียน</a></p>\n</blockquote>\n\n<p>สำหรับหลายคนแค่นี้ก็น่าจะพอแล้ว แต่ถ้าใครอยากจะลองแกะดูว่าสมการนี้ทำงานยังไง แม้ดูเผินๆ แล้วมันออกจะซับซ้อนไปซักหน่อย (และน่าจะเกินความรู้ภาคบังคับไปบ้าง) แต่เราอาจเริ่มจากจัดรูปมันก่อนก็ได้</p>\n\n\\[\\begin{align}\n(x^2 + y^2 -1)^3 &amp;= x^2y^3 \\\\\nx^2 + y^2 -1 &amp;= x^{2/3}y \\\\\ny^2 - x^{2/3}y + (x^2{-}1) &amp;= 0\n\\end{align}\\]\n\n<p>จะเห็นว่าจริงๆ แล้วมันก็แค่สมการกำลังสองบนตัวแปร $y$ นั่นจึงทำให้เราได้</p>\n\n\\[y = \\frac{x^{2/3} \\pm \\sqrt{x^{4/3} - 4(x^2{-}1)}}2\\]\n\n<p>โอเค หน้าตาน่าเกลียดยิ่งกว่าเดิมอีก 55555555</p>\n\n<p>แต่ถ้ากลั้นใจดูต่ออีกหน่อย จะเห็นว่าเราอาจแยกผลลัพธ์กำลังสองได้ออกเป็นสองส่วน คือ</p>\n\n\\[\\begin{align}\ny &amp;= f(x) + g(x) \\\\\n2f(x) &amp;= x^{2/3} \\\\\n2g(x) &amp;= \\pm \\sqrt{x^{4/3} - 4(x^2{-}1)}\n\\end{align}\\]\n\n<p>ซึ่งพอเราพล็อตทั้งสองส่วนนี้แยกกันดู จะเห็นว่า $f$ นั้นมีหน้าตาคล้ายปีกนก ส่วน $g$ จะคล้ายวงรี</p>\n\n<blockquote>\n  <p><img src=\"/images/math/heart/cubic-decomposition.png\" alt /></p>\n\n  <p>พล็อต $f$ (สีน้ำเงิน) และ $g$ (สีส้ม)</p>\n</blockquote>\n\n<p>สังเกตว่า $g$ นั้นไม่ใช่ฟังก์ชัน เพราะยังแบ่งเป็นสองซีกบน-ล่างที่สะท้อนซึ่งกันและกัน แต่ตอนที่จะหา $f+g$ จะทำให้สองซีกนี้มีหน้าตาไม่สมมาตรกันแล้ว ซึ่งก็คือการบวกกันซีกบนจะทำให้ได้รูปทรงคล้ายภูเขายอดเรียบสองลูก ส่วนการบวกกันซีกล่างทำให้ได้หุบเหวแหลมลึกตรงกลางอันเดียว ซึ่งพอเราเอาผลลัพธ์สองซีกมาประกบกันก็จะได้รูปหัวใจที่เราคุ้นตานั่นเอง</p>\n\n<p>พอมองเป็นผลบวกของสองซีกแบบนี้ก็ง่ายดี แล้วเราสามารถทำให้สมการนี้เรียบง่ายขึ้นได้อีกหรือเปล่า?</p>\n\n<p>หัวใจ (no pun intended) สำคัญของสมการข้างต้น คือส่วน $f$ ต้องเป็นหุบเหวแหลมลึกตรงกลาง ส่วน $g$ นั้นอาจเป็นแค่วงกลมหรือวงรีง่ายๆ ก็เพียงพอ เพราะงั้นลองพิจารณา</p>\n\n\\[\\begin{align}\n2f'(x) &amp;= \\abs{x} \\\\\n2g'(x) &amp;= \\pm \\sqrt{4-3x^2} \\\\\ny &amp;= \\frac{\\abs{x} \\pm \\sqrt{4-3x^2}}2\n\\end{align}\\]\n\n<p>คำนวณย้อนกลับโดยยกเลิกสูตรแก้สมการกำลังสองบนตัวแปร $y$ จะได้</p>\n\n\\[y^2 -\\abs{x}y + (x^2{-}1) = 0\\]\n\n<blockquote>\n  <p><img src=\"/images/math/heart/reverse-engineer.png\" alt /></p>\n\n  <p>พล็อตสมการ $y^2 - \\abs{x}y + x^2 = 1$ (สีม่วง) เทียบกับสมการหัวใจก่อนหน้า (เส้นประสีแดง)</p>\n</blockquote>\n\n<p>ซึ่งอาจจะเรียบง่ายกว่า(?) สวยงามกว่า(?) อย่างไรก็ตามสังเกตว่าสมการดังกล่าวติดค่าสัมบูรณ์ที่พจน์ตรงกลาง ซึ่งในแง่หนึ่งอาจจะถือว่ามัน<em>น่าเกลียด</em>ก็ได้ แต่ถ้าเราพยายามถอดค่าสัมบูรณ์นี้ทิ้งไป สิ่งที่จะได้กลับมาคือวงรีเฉียงๆ สองอันไขว้กันแทน</p>\n\n<blockquote>\n  <p><img src=\"/images/math/heart/double-ellipse.png\" alt /></p>\n\n  <p>พล็อตสมการ $y^2 \\pm xy + x^2 = 1$ เมื่อพจน์กลางเครื่องหมายเป็นบวก (สีน้ำเงิน) และลบ (สีส้ม)</p>\n</blockquote>\n\n<p>แล้วถ้าเราอยากจะได้สมการเรียบง่ายสวยๆ แต่ยังคงไว้ซึ่งรูปทรงหัวใจเช่นเดิม เราจะทำอย่างไรได้บ้าง? ทางหนึ่งที่เป็นไปได้ก็คือเปลี่ยนไปพล็อตบน<a href=\"//en.wikipedia.org/wiki/Polar_coordinate_system\">ระบบพิกัดเชิงขั้ว</a>แทน ซึ่งมองค่าของฟังก์ชันเป็นระยะห่างจากจุดศูนย์กลางพิกัดออกไปในองศาที่แตกต่างกัน ดังนั้นเราอาจพิจารณารูปทรงอันแสนเรียบง่ายสองอันนี้</p>\n\n<ol>\n  <li>$u(\\theta) = 1$ วงกลมที่มีระยะห่างจากจุดศูนย์กลางเท่ากับหนึ่งไม่ว่าจะพิจารณาในองศาไหน</li>\n  <li>$v(\\theta)=\\sin\\theta$ วงกลมเส้นผ่านศูนย์กลางหนึ่งหน่วยที่สัมผัสตั้งฉากจุดศูนย์กลางพิกัดที่มุม $\\pi/2$</li>\n</ol>\n\n<blockquote>\n  <p><img src=\"/images/math/heart/double-circle.png\" alt /></p>\n\n  <p>พล็อตฟังก์ชัน $u$ (สีส้ม) และ $v$ (สีน้ำเงิน) บนพิกัดเชิงขั้ว</p>\n</blockquote>\n\n<p>สังเกตว่าเราจะเห็น $v$ แค่ครึ่งบนของพล็อต (ช่วง $0\\le\\theta&lt;\\pi$) นั่นก็เพราะว่าที่ครึ่งล่างนั้น (ช่วง $\\pi\\le\\theta&lt;2\\pi$) ระยะห่างมีค่าติดลบ เส้นโค้งในครึ่งล่างจึงถูกวาดย้อนกลับไปอยู่ฝั่งครึ่งบนแทน และยังวาดทับกับเส้นข้างบนได้พอดิบพอดีอีกด้วย (สมบัติของฟังก์ชัน $\\sin$)</p>\n\n<p>ดังนั้นเมื่อเราหา $u-v$ เราก็จะได้<a href=\"//en.wikipedia.org/wiki/Cardioid\">รูปหัวใจ (cardioid)</a>แบบอ้วนป้อมหัวไม่แหลมกลับมานั่นเอง</p>\n\n<blockquote>\n  <p><img src=\"/images/math/heart/cardioid.png\" alt /></p>\n\n  <p>พล็อต $r = 1 - \\sin\\theta$</p>\n</blockquote>\n\n<p>ถึงแม้รูปทรงดังกล่าวอาจจะสวยสู้รูปทรงจากสมการแรกๆ ไม่ได้ แต่มันก็มีสมการที่เรียบง่ายกว่าอย่างเห็นได้ชัด และมันก็เป็นรูปทรงที่เกิดขึ้นอยู่บ่อยมากๆ รอบตัวเราอีกด้วย เช่น แสงเงาบนผิวน้ำในแก้วกาแฟที่โดนแดดยามเช้าส่องในมุมเฉียงๆ</p>\n\n<p>สุดท้ายแล้วมันก็คงขึ้นกับว่าเราชอบแบบไหนมากกว่า? เพราะงั้นชอบแบบไหนก็บอกกันได้นะ 😉</p>\n\n<div>\n  <ol>\n    <li>\n      <p>ถ้าไม่มีเครื่องคิดเลขวิทยาศาสตร์ สามารถใช้เว็บ WolframAlpha/GeoGebra/Desmos แทนได้ <a href=\"#fnref:1\">↩</a></p>\n    </li>\n  </ol>\n</div>","author":"","siteTitle":"neizod's speculation","siteHash":"7b1743f2c128736c6006e145dcabc81da9970f1c0dc8ae2feb0830","entryHash":"60568a133ae21818972e4c7f0e8223840108cd9cccf3abbc988669","category":"Thai"}
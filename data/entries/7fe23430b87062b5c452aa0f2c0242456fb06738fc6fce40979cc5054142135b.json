{"title":"Instacart เข้าตลาดหุ้นแล้ว ราคาวันแรกเพิ่มขึ้น 12% มูลค่ากิจการ 1.1 หมื่นล้านดอลลาร์","link":"https://www.blognone.com/node/135826","date":1695167776000,"content":"<div><div><div><p>Instacart แพลตฟอร์มสั่งของชำ นำบริษัทไอพีโอเข้าตลาดหุ้นแล้วเมื่อคืนนี้ในตลาดแนสแดค ตัวย่อซื้อขาย CART ราคาหุ้นวันแรกปิดการซื้อขายเพิ่มขึ้น 12% จากราคาไอพีโอ 30 ดอลลาร์ อยู่ที่ 33.70 ดอลลาร์ต่อหุ้น ในระหว่างวันราคาหุ้นขึ้นไปสูงสุดที่ 42 ดอลลาร์ เพิ่มขึ้น 40% มูลค่ากิจการปัจจุบัน 1.1 หมื่นล้านดอลลาร์ อย่างไรก็ตามที่มูลค่านี้ก็ปรับลดมามากจาก 3.9 หมื่นล้านดอลลาร์ ที่ซื้อขายนอกตลาดช่วงโควิด</p>\n<p>ผลประกอบการ Instacart ในไตรมาสที่ผ่านมา รายได้เพิ่มขึ้น 15% จากปีก่อนเป็น 716 ล้านดอลลาร์ มีกำไรสุทธิ 114 ล้านดอลลาร์ บริษัทเริ่มมีผลประกอบการเป็นบวกนับตั้งแต่ไตรมาส 2 ปี 2022 เป็นผลจากการเติบโตก้าวกระโดดของรายได้ในช่วงโควิด และบริษัทปรับลดค่าใช้จ่าย รวมถึงปลดพนักงานในปีที่ผ่านมา</p>\n<p><img alt=\"No Description\" src=\"https://www.blognone.com/sites/default/files/externals/4aa52924e6752bf4e9afb5b35748de9e.jpg\" /></p>\n<p>การเข้าตลาดหุ้นของ Instacart มีความสำคัญเนื่องจากเป็นสตาร์ทอัพขนาดใหญ่ของอเมริกาที่มีกองทุน VC ลงทุน และเข้าตลาดหุ้นสำเร็จนับตั้งแต่ปลายปี 2021 เนื่องจากสภาวะตลาดหุ้นที่ผันผวนทำให้หลายบริษัทชะลอการเข้าตลาด</p>\n<p>Instacart ก่อตั้งในปี 2012 เริ่มต้นด้วยการส่งสินค้าจากเชนซูเปอร์มาร์เก็ตใหญ่เช่น Kroger, Costco, Wegmans คู่แข่งธุรกิจในปัจจุบันมีทั้งแพลตฟอร์มส่งอาหาร ที่ให้บริการส่งของชำด้วยทั้ง DoorDash และ Uber Eats รวมถึงค้าปลีกรายใหญ่ที่ให้บริการประเภทนี้เช่นกันไม่ว่าจะเป็น Amazon, Target หรือ Walmart</p>\n<ul>\n<li><strong>อ่านเพิ่มเติม:</strong> <a href=\"https://www.blognone.com/node/72545\">รู้จัก Instacart - ช้อปของชำออนไลน์ การันตีความสดถึงมือในหนึ่งชั่วโมง</a></li>\n</ul>\n<p>ที่มา: <a href=\"https://www.cnbc.com/2023/09/19/instacart-shares-start-trading-on-nasdaq-at-42.html\">CNBC</a></p>\n</div></div></div><div><div>Topics: </div><div><div><a href=\"/topics/instacart\">Instacart</a></div><div><a href=\"/topics/ipo\">IPO</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7fe23430b87062b5c452aa0f2c0242456fb06738fc6fce40979cc5054142135b","category":"Thai"}
{"title":"Google ต่อสู้ในศาลสูงสุด EU จากคำสั่งปรับเงินประวัติศาสตร์ 1.7 แสนล้านบาท เรื่องผูกขาด Android","link":"https://www.blognone.com/node/144366","date":1738073960000,"content":"<div><div><div><p>Alphabet บริษัทแม่ของกูเกิล ยื่นคำร้องต่อศาลสูงสุดแห่งสหภาพยุโรป เพื่อให้พิจารณายกเลิกคำตัดสินที่คณะกรรมาธิการยุโรป<a href=\"https://www.blognone.com/node/103947\">สั่งปรับเงินบริษัท 4.3 พันล้านยูโร</a> (ประมาณ 1.7 แสนล้านบาท) เมื่อปี 2018 ในประเด็นผูกขาดทางการค้า สร้างเงื่อนไขให้ผู้ผลิตสมาร์ทโฟนระบบปฏิบัติการ Android ต้องลงแอป Google Search และเบราว์เซอร์ Chrome ซึ่งต่อมากูเกิลได้<a href=\"https://www.blognone.com/node/124985\">ยื่นอุทธรณ์</a> ซึ่งศาลตัดสินให้มีความผิดเหมือนเดิม แต่คำนวณลดค่าปรับลงเหลือ 4.1 พันล้านยูโร</p>\n<p>ทนายความของกูเกิลบอกว่าบริษัทกำลังถูกลงโทษจากความสำเร็จที่บริษัทสร้างขึ้นมา ยืนยันว่าคณะกรรมาธิการยุโรปตัดสินคดีนี้ผิดพลาด เพราะไม่สามารถพิสูจน์ได้ว่ากูเกิลทำข้อตกลงกับผู้ผลิตสมาร์ทโฟนหรือไม่ ขณะที่ Android ยังคงเป็นระบบปฏิบัติการที่เปิดกว้างต่อไป อีกทั้ง Google Search และ Chrome ก็เป็นแอปที่ผู้ใช้งานต้องการใช้กันอยู่แล้ว</p>\n<p>กูเกิลยังยืนยันเหตุผลเดิมว่า Android ไม่ได้ผูกขาด แต่ต้องแข่งขันกับ iOS ของแอปเปิล ซึ่งต่างแข่งกันมีตัวเลือกแอปที่หลากหลายให้ผู้ใช้งาน สิ่งที่ Android ทำคือการสร้างทางเลือกมากมายให้ผู้ใช้งาน ไม่ได้บีบลดตัวเลือก สิ่งเหล่านี้พิสูจน์ได้จากความสำเร็จของผู้พัฒนาแอปจำนวนมากในภูมิภาคยุโรป</p>\n<p>คดีผูกขาด Android นี้ เป็นการสั่งปรับเงินบริษัทเทคที่ใหญ่ที่สุดของสหภาพยุโรป คำตัดสินจากศาลสูงสุดซึ่งจะไม่สามารถอุทธรณ์ได้อีกแล้วน่าจะออกมาในอีกไม่กี่เดือนข้างหน้า</p>\n<p>ที่มา: <a href=\"https://www.wsj.com/tech/google-to-fight-4-33-billion-eu-antitrust-fine-over-android-bf2ceefd\">The Wall Street Journal</a></p>\n<p><img src=\"https://www.blognone.com/sites/default/files/externals/a93495d5430836dda0c01115d22edeb1.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/european-commission\">European Commission</a></div><div><a href=\"/topics/android\">Android</a></div><div><a href=\"/topics/google\">Google</a></div><div><a href=\"/topics/antitrust\">Antitrust</a></div><div><a href=\"/topics/lawsuits\">Lawsuits</a></div><div><a href=\"/topics/europe\">Europe</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"00cf0c63caf9009f8d9e9124c4f909268a8d62be0dce0ee7f416b3edf4c8f865","category":"Thai"}
{"title":"Docker ประกาศคิดค่าใช้ Docker Desktop สำหรับบริษัทพนักงานเกิน 250 คน","link":"https://www.blognone.com/node/124524","date":1630438282000,"content":"<div><div><div><p>Docker Inc ประกาศปรับนโยบายการใช้งาน Docker Desktop โดยให้ใช้งานฟรีได้เฉพาะผู้ใช้ส่วนตัว, ใช้เพื่อการศึกษา, และใช้งานในองค์กรขนาดเล็กที่พนักงานไม่เกิน 250 คน และรายได้ปีล่าสุดไม่เกิน 10 ล้านดอลลาร์ (330 ล้านบาท) เท่านั้น ผู้ใช้ที่ไม่เข้าข่ายนี้จะต้องสมัครบริการ Docker แบบเสียเงินที่เริ่มต้นเดือนละ 5 ดอลลาร์ขึ้นไป</p>\n<p>เดิม Docker Desktop นั้นให้ใช้งานฟรีมาโดยตลอด แม้ผู้ที่ไม่ได้จ่ายเงินจะพบความรำคาญไปบ้างเช่นการแจ้งเตือนให้อัพเดตโดยปิดไม่ได้หากไม่ได้สมัครแบบจ่ายเงิน</p>\n<p>แนวทางนี้ทำให้องค์กรที่ใช้ Docker Desktop ในการพัฒนาแอปพลิเคชั่นอยู่ต้องเตรียมย้ายไปใช้งานแบบเสียเงิน หรือย้ายไปใช้โซลูชั่นอื่นๆ ต่อไป โดยทาง Docker Inc มีเวลาให้ถึงวันที่ 31 มกราคม 2022 ก่อนที่จะเปลี่ยนเงื่อนไขการใช้งานอย่างเป็นทางการ</p>\n<p>ช่วงเวลานี้องค์กรต่างๆ คงต้องเริ่มสำรวจการใช้งาน Docker Desktop ในองค์กรและตัดสินใจว่าจะใช้งานต่อไปด้วยการซื้อไลเซนส์หรือจะเปลี่ยนไปใช้งานอย่างอื่น โดยทาง Docker Inc แจ้งในเอกสารคำถามตอบว่าต่อให้เป็นพนักงานสัญญาจ้าง (contract) บริษัทก็ต้องรับผิดชอบซื้อไลเซนส์เพื่อใช้งาน</p>\n<p>ที่ผ่านมา Docker Inc พยายามสร้างรายได้เพื่อเลี้ยงตัวเองหลายทาง โดยก่อนหน้านี้<a href=\"https://www.blognone.com/node/119370\">เคยปรับแนวทางการให้บริการ Docker Hub</a> จำกัดการ pull image หากไม่ได้สมัครบริการแบบเสียเงิน แนวทางนี้ทำให้บริษัท<a href=\"https://www.blognone.com/node/121724\">มีอัตราเติบโตรายได้ค่อนข้างดี</a></p>\n<p>ที่มา - <a href=\"https://www.docker.com/blog/updating-product-subscriptions/\">Docker</a></p>\n<p><img src=\"https://www.blognone.com/sites/default/files/externals/f84f75bdfa03659923e872eb1deb5c87.jpg\" /></p>\n</div></div></div><div><div>Topics: </div><div><div><a href=\"/topics/docker\">Docker</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"68a4d13e892e9fe907fca7f8ee49355a0736b7713c1d2f91b4504c1ba40c15b2","category":"Thai"}
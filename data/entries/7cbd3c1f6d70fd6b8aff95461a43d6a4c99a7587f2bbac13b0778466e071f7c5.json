{"title":"เปิดตัว Samsung Galaxy Watch 4 รัน Wear OS มีเซ็นเซอร์ ECG, วัดออกซิเจนในเลือด, ความดัน และองค์ประกอบร่างกาย ราคาเริ่มต้น 7,990 บาท","link":"https://www.blognone.com/node/124177","date":1628696868000,"content":"<div><div><div><p>Samsung เปิดตัว Galaxy Watch 4 เปลี่ยนระบบปฏิบัติการจาก Tizen มาเป็น Wear OS Powered By Samsung ระบบปฏิบัติการ Wear OS 3.0 ครอบทับด้วย One UI Watch สามารถใช้งานแอปบน Google Play Store ของ Wear OS ได้ ใช้งานผู้ช่วยอัจฉริยะได้ทั้ง Google Assistant และ Bixby มีระบบซิงก์แอป เพื่อลงแอปเหมือนกับบนมือถือแอนดรอยด์ให้อัตโนมัติ</p>\n<p>Galaxy Watch 4 มีสองรุ่นย่อย Watch 4 Classic ขอบเรือนหมุนได้ ตัวเรือนวัสดุสแตนเลสสตีล ขนาดหน้าปัด 42 และ 46 มิลลิเมตร และ Watch 4 ที่นำขอบเรือนหมุนได้ออก ใช้ระบบสัมผัส วัสดุตัวเรือนเป็นอะลูมิเนียม บางกว่าเล็กน้อย มีขนาดหน้าปัด 40 และ 44 มิลลิเมตร ทุกรุ่นกันน้ำกันฝุ่น IP68</p>\n<p><img src=\"https://www.blognone.com/sites/default/files/externals/139e290e1abfe6775b9eda470d31e31f.jpg\" /></p>\n<p>หน้าจอมีสองขนาด ทั้งสองรุ่นใช้หน้าจอ 1.2 นิ้ว ความละเอียด 396 x 396 พิกเซลในรุ่นหน้าปัดเล็กกว่า ส่วนรุ่นหน้าปัดใหญ่กว่าใช้หน้าจอ 1.4 นิ้ว ความละเอียด 450 x 450 พิกเซล</p>\n<p>สเปกภายในใช้ชิป Exynos W920 กระบวนการผลิต 5 นาโนเมตร พร้อมแรม 1.5GB หน่วยความจำภายใน 16GB มาพร้อมเซ็นเซอร์ ECG เซ็นเซอร์วัดออกซิเจนในเลือด เซ็นเซอร์วัดความดัน และเซ็นเซอร์วัดองค์ประกอบร่างกายด้วยไฟฟ้า (Biological Impedance Analysis)</p>\n<p><img src=\"https://www.blognone.com/sites/default/files/externals/6f7ed4cbd851b21f24c2db9bca02f33f.png\" /></p>\n<p>ระบบติดตามการนอนหลับ สามารถทำงานร่วมกับมือถือ Samsung เพื่อจับเสียงกรน ไปพร้อมการวัดออกซิเจนในเลือด เพื่อตรวจจับ Sleep Apnea หรือการหยุดหายใจขณะหลับ และวัดคุณภาพการนอนหลับได้ละเอียดยิ่งขึ้น</p>\n<p>Samsung ประเทศไทยระบุว่าฟีเจอร์วัด ECG กับวัดความดันเลือด ยังอยู่ในระหว่างดำเนินการขออนุญาตใช้งาน เพราะเป็นฟีเจอร์ทางการแพทย์ และจะใช้งานได้ในอนาคต ส่วนฟีเจอร์วัดองค์ประกอบร่างกายสามารถใช้งานได้ทันทีเมื่อวางขาย ยังไม่เปิดเผยวันวางจำหน่าย แต่เปิดราคาในไทยแล้ว ดังนี้</p>\n<p><strong>Galaxy Watch 4</strong></p>\n<ul>\n<li>หน้าปัดขนาด 40 มิลลิเมตร มีสีดำและพิงค์โกลด์ รุ่น Bluetooth ราคา 7,990 บาท</li>\n<li>หน้าปัดขนาด 44 มิลลิเมตร มีสีดำและสีเขียว รุ่น Bluetooth ราคา 8,990 บาท รุ่น LTE ราคา 10,900 บาท</li>\n</ul>\n<p><strong>Galaxy Watch 4 Classic</strong></p>\n<ul>\n<li>มีเฉพาะรุ่นหน้าปัดขนาด 46 มิลลิเมตร</li>\n<li>รุ่น Bluetooth มีสีดำและสีเงิน ราคา 11,900 บาท</li>\n<li>รุ่น LTE มีเฉพาะสีดำ ราคา 13,900 บาท</li>\n</ul>\n<p><img src=\"https://www.blognone.com/sites/default/files/externals/3d57fdeee84ea6903956b5ab914afba4.jpg\" /></p>\n<p>ที่มา - <a href=\"https://www.youtube.com/watch?v=V7ixp-XwqGI\">Samsung Galaxy Unpacked August 2021</a>, <a href=\"https://news.samsung.com/th/galaxy-watch4-and-galaxy-watch4-classic-reshaping-the-smartwatch-experience\">Samsung Newsroom ประเทศไทย</a></p>\n</div></div></div><div><div>Topics: </div><div><div><a href=\"/topics/samsung\">Samsung</a></div><div><a href=\"/topics/galaxy-watch\">Galaxy Watch</a></div><div><a href=\"/topics/smartwatch\">Smartwatch</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7cbd3c1f6d70fd6b8aff95461a43d6a4c99a7587f2bbac13b0778466e071f7c5","category":"Thai"}
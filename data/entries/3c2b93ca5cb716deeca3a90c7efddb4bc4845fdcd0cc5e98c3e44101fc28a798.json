{"title":"Meta เปิดตัวชิปประมวลผลวิดีโอ MSVP ตัวแรกที่ออกแบบเอง","link":"https://www.blognone.com/node/133935","date":1684721609000,"content":"<div><div><div><p>สัปดาห์ที่ผ่านมา <a href=\"https://www.blognone.com/node/133905\">Meta เปิดตัวชิป AI ออกแบบเองชื่อ MTIA</a> แต่จริงๆ แล้วยังมีชิปประมวลผลวิดีโออีกตัวชื่อ MSVP (Meta Scalable Video Processor) เปิดตัวมาพร้อมกัน</p>\n<p>MSVP เป็นชิป ASIC ที่ทีมออกแบบชิปของ Meta พัฒนาขึ้นมาเพื่อแก้ปัญหาปริมาณวิดีโอเพิ่มขึ้นมาก จึงต้องมีชิปเฉพาะทางมาเพื่อเข้ารหัสวิดีโอ ทั้งแบบออนดีมานด์ (VOD) ที่ต้องการคุณภาพ และแบบไลฟ์สตรีมที่ต้องการ latency ต่ำ</p>\n<p>Meta บอกว่าทุกวันนี้เฉพาะบริการ Facebook อย่างเดียวมีปริมาณการชมวิดีโอวันละ 4 พันล้านวิว และเมื่อ codec วิดีโอรุ่นใหม่ๆ ต้องการพลังประมวลผลตอนเข้ารหัสมากขึ้นเรื่อยๆ (อาจสูงถึง 10 เท่าจากเดิม) จึงต้องมีโซลูชันที่แก้ปัญหาเรื่องระยะเวลาและพลังงานในการเข้ารหัส</p>\n<p><img alt=\"No Description\" src=\"https://www.blognone.com/sites/default/files/externals/def28d9dd504619d1a56dea83107348d.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/3fc972bc28b7041aca1a807bce82c9bb.png\" /></p>\n<p>ชิป MSVP มีซีพียูของตัวเอง มีแรม LPDDR5 ขนาด 8GB แต่แกนหลักของมันคือ transcoder ที่ออกแบบมาเพื่อประมวลผลวิดีโอ 4 ขั้นตอน ได้แก่</p>\n<ul>\n<li>Decode รับไฟล์อินพุตที่ผู้ใช้อัพโหลดเข้ามา (รองรับ H.264, HEVC, VP9, AV1)</li>\n<li>Preprocessing แปลงฟอร์แมต จัดการเฟรม ตรวจจับภาพ (shot detection)</li>\n<li>Encode แปลงไฟล์เป็น H.264 และ VP9 (ยังไม่รองรับ AV1 ฝั่งขาออก)</li>\n<li><a href=\"https://research.facebook.com/publications/hardware-acceleration-of-video-quality-metrics/\">Quality Metrics (QM)</a> ตรวจวัดคุณภาพของวิดีโอที่ได้ในมิติต่างๆ เช่น ไม่เบลอ</li>\n</ul>\n<p>การออกแบบชิป MSVP เองช่วยให้ประสิทธิภาพในการเข้ารหัส H.264 ดีขึ้น 9 เท่า (เทียบกับการเข้ารหัสด้วยซอฟต์แวร์ libx264) และเข้ารหัส VP9 ดีขึ้น 50 เท่า (เทียบกับ libVPX)</p>\n<p>Meta บอกว่าด้วยข้อจำกัดของเวลาทำให้พัฒนา AV1 encoding ไม่ทัน แต่ก็ตั้งเป้าใส่เข้ามาใน MSVP รุ่นที่สองต่อไป</p>\n<p><img alt=\"No Description\" src=\"https://www.blognone.com/sites/default/files/externals/78c241757963feda309e125aa99bc32c.png\" /></p>\n<p>ที่มา - <a href=\"https://ai.facebook.com/blog/meta-scalable-video-processor-MSVP/\">Meta</a></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/processor\">Processor</a></div><div><a href=\"/topics/codec\">Codec</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3c2b93ca5cb716deeca3a90c7efddb4bc4845fdcd0cc5e98c3e44101fc28a798","category":"Thai"}
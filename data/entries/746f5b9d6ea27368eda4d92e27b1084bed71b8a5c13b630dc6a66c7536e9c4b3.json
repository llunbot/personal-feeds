{"title":"Denuvo ยืนยันระบบ DRM ไม่กระทบประสิทธิภาพเกม เตรียมให้สื่อเกมทดสอบเปรียบเทียบ","link":"https://www.blognone.com/node/134750","date":1688951064000,"content":"<div><div><div><p>เมื่อพูดถึงระบบ DRM ในเกม ในความเห็นเกมเมอร์ส่วนใหญ่มักมองว่าเป็นสิ่งที่น่ารังเกียจ ไม่จำเป็น และส่งผลกระทบต่อประสิทธิภาพในการเล่นเกม</p>\n<p>Steeve Huin ซีโอโอของบริษัท Irdeto เจ้าของเทคโนโลยี Denuvo ที่เกมเมอร์คุ้นชื่อกันดี ออกมาให้สัมภาษณ์กับ Ars Technica พยายามชี้แจงข้อกล่าวหาเหล่านี้ โดยเขายืนยันว่า DRM เป็นสิ่งจำเป็นสำหรับอุตสาหกรรมเกมที่ลงทุนสูงขึ้นเรื่อยๆ เพราะช่วยป้องกันการแคร็กได้จริง เปิดโอกาสให้บริษัทเจ้าของเกมสามารถทำเงินเพื่อคืนทุนค่าพัฒนาในช่วงแรกๆ ที่เกมวางขาย และส่งผลบวกต่อเกมเมอร์ที่จะได้เล่นเกมคุณภาพสูงต่อไปในระยะยาว</p>\n<p>Huin เล่าว่าบริษัทเกมที่เป็นลูกค้า Denuvo มักซื้อไลเซนส์เพียงแค่ 6 เดือนหรือ 1 ปี เพื่อคุ้มครองเกมในช่วงแรกๆ ที่วางขายเท่านั้น หลังจากนั้นจึงอัพเดตเกมเวอร์ชันที่ไม่มีระบบ DRM ตามมาในภายหลัง (<a href=\"https://www.blognone.com/node/133367\">ข่าวเก่าของ Resident Evil Village</a>)</p>\n<p>Ars Technica ยังรายงานว่าสถิติการป้องกันแคร็กของ Denuvo ดีขึ้นเรื่อยๆ โดยอ้างอิงข้อมูลจาก<a href=\"https://www.reddit.com/r/CrackWatch/comments/p9ak4n/crack_watch_games/\">รายชื่อเกมในชุมชนแคร็กเกมบน Reddit</a> พบว่ามีเกมประมาณครึ่งหนึ่งของรายชื่อ 127 เกมที่ถูกแคร็กได้ในปัจจุบัน ส่วนเกมที่ถูกแคร็กได้ก็มีระยะเวลาเฉลี่ยที่แคร็กได้ 175 วันหลังวางขาย หรือประมาณ 6 เดือน ซึ่งถือว่า Denuvo สามารถปกป้องการแคร็กได้ดีพอสมควร</p>\n<p><img alt=\"No Description\" src=\"https://www.blognone.com/sites/default/files/externals/da34a534c0611e7e5713d4dcb23d5fea.jpg\" /></p>\n<p>ส่วนข้อวิจารณ์เรื่อง Denuvo ส่งผลต่อประสิทธิภาพของเกม เช่น <a href=\"https://www.blognone.com/node/123726\">ทีมแคร็ก RE:Village บอกว่า DRM ทำเกมกระตุก</a> หรือการนำเกมเวอร์ชันปลด DRM แล้วมาเทียบกับเกมแบบมี DRM ที่เห็นความต่างของเฟรมเรต ทางคุณ Huin บอกว่าการเปรียบเทียบส่วนใหญ่มักไม่แฟร์นัก เพราะเป็นการเทียบเกมคนละเวอร์ชันกัน เกมเวอร์ชันที่ปลด DRM แล้วมักเป็นแพตช์ที่แก้บั๊กหลายอย่างของเกมไปมากแล้ว ย่อมมีประสิทธิภาพดีกว่า</p>\n<p>บริษัท Irdeto จึงมีแนวทางล้างภาพลักษณ์เรื่องนี้ โดยจะส่งเกมให้สื่อบางรายรีวิว แยกเป็น 2 เวอร์ชัน ให้เทียบกันเห็นๆ เลยว่าแบบมีและไม่มี DRM มีประสิทธิภาพต่างกันอย่างไร เราจะได้เห็นโครงการนี้เริ่มขึ้นในอีกไม่กี่เดือนข้างหน้า</p>\n<p>ทิศทางของ Denuvo ไม่ได้จำกัดตัวเองแค่การป้องกันแคร็กเกม (anti-tamper) เท่านั้น แต่ล่าสุดยังขยายไปยังการป้องกันโกง (anti-cheat) และป้องกันบ็อต (<a href=\"https://irdeto.com/denuvo/unbotify/\">unbotify</a>) ด้วย โดยใช้พื้นฐานเทคโนโลยีเดียวกัน แต่การป้องกันโกงจะทำตอนเกมกำลังรันอยู่ ส่วนป้องกันแคร็กทำตอนเกมโหลด ซึ่ง Huin บอกว่าเทคโนโลยีป้องกันโกงของ Denuvo ส่งผลกระทบต่อประสิทธิภาพเกมไม่ถึง 1% ด้วยซ้ำ</p>\n<p>ที่มา - <a href=\"https://arstechnica.com/gaming/2023/07/denuvo-wants-to-convince-you-its-drm-isnt-evil/\">Ars Technica</a></p>\n</div></div></div><div><div>Topics: </div><div><div><a href=\"/topics/denuvo\">Denuvo</a></div><div><a href=\"/topics/drm\">DRM</a></div><div><a href=\"/topics/games\">Games</a></div><div><a href=\"/topics/anti-cheat\">Anti-Cheat</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"746f5b9d6ea27368eda4d92e27b1084bed71b8a5c13b630dc6a66c7536e9c4b3","category":"Thai"}
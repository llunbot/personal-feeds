{"title":"Tesla รายงานผลประกอบการไตรมาส รายได้โต 24% - Cybertruck จะเริ่มส่งมอบได้ไตรมาส 3 ปีนี้","link":"https://www.blognone.com/node/133490","date":1681950301000,"content":"<div><div><div><p>Tesla รายงานผลประกอบการของไตรมาสที่ 1 ปี 2023 หลังจากรายงาน<a href=\"https://www.blognone.com/node/133272\">ตัวเลขการผลิต</a>ไปเมื่อต้นเดือน มีรายได้รวมทั้งหมด 23,329 ล้านดอลลาร์ เพิ่มขึ้น 24% จากช่วงเดียวกันในปีก่อน มีกำไรสุทธิตามบัญชี GAAP 2,513 ล้านดอลลาร์ ลดลง 24% และมีกระแสเงินสดอิสระ 441 ล้านดอลลาร์</p>\n<p>Tesla ให้ข้อมูลประกอบว่ารายได้ที่เพิ่มขึ้น มาจากจำนวนรถยนต์ส่งมอบที่มากขึ้น ส่วนผลกระทบด้านกำไรมาจากค่าใช้จ่ายโรงงานที่สร้างใหม่ และยังใช้งานได้ไม่เต็มกำลังการผลิต ตลอดจนปัจจัยอื่น เช่น ต้นทุนวัสดุที่สูงขึ้น ค่าขนส่งที่เพิ่มขึ้น</p>\n<p>ซีอีโอ Elon Musk ให้ข้อมูลในช่วงแถลงผลประกอบการ บอกว่าความไม่แน่นอนของเศรษฐกิจโลก ย่อมส่งผลต่อการตัดสินใจซื้อรถยนต์ของผู้คน เขาคาดว่าปัญหานี้จะยังอยู่ไปอีกประมาณ 12 เดือน ในมุมมองบริษัทยังคงใช้แนวทางเพิ่มกำลังการผลิตมากขึ้น แทนที่จะลดจำนวนลงแล้วไปเพิ่มกำไรต่อหน่วย</p>\n<p>เขายังอัพเดตข้อมูลของ<a href=\"https://www.blognone.com/topics/cybertruck\">รถกระบะไฟฟ้า Cybertruck</a> ว่าตอนนี้สายการผลิตทดสอบได้เริ่มผลิตรถยนต์เวอร์ชัน Alpha ออกมาแล้ว โดยจะใช้โรงงานที่เมืองออสตินเป็นฐานการผลิตหลัก คาดว่าจะจัดงานเปิดตัวส่งมอบรถกระบะชุดแรกได้ในไตรมาส 3 ปีนี้</p>\n<p>ที่มา: <a href=\"https://tesla-cdn.thron.com/delivery/public/document/tesla/e826b065-cc14-467c-8c9c-e1feb7189ba8/S1dbei4/WEB/e826b065-cc14-467c-8c9c-e1feb7189ba8\">Tesla</a> (pdf) และ <a href=\"https://www.cnbc.com/2023/04/19/tesla-tsla-earnings-q1-2023.html\">CNBC</a></p>\n<p><img alt=\"alt=&quot;Cybertruck&quot;\" src=\"https://www.blognone.com/sites/default/files/externals/dc91a8fb6785bab27f84f186963fe420.png\" /></p>\n</div></div></div><div><div>Topics: </div><div><div><a href=\"/topics/tesla\">Tesla</a></div><div><a href=\"/topics/financial-report\">Financial Report</a></div><div><a href=\"/topics/cybertruck\">Cybertruck</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e2f0b9c853ca984c607dbd15d569ded122c12ccedfc40f9fa7e57e34b310bc90","category":"Thai"}
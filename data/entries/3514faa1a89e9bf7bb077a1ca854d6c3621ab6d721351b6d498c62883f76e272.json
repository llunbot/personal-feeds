{"title":"แอปเปิลฟ้อง NSO Group ฐานเจาะผู้ใช้ iOS ขอศาลสั่งห้ามใช้สินค้าใดๆ ของแอปเปิลอีก","link":"https://www.blognone.com/node/125978","date":1637694496000,"content":"<div><div><div><p>แอปเปิลยื่นฟ้องบริษัท NSO Group ผู้สร้างมัลแวร์ Pegasus ที่สามารถเข้าควบคุมเครื่องเหยื่อได้อย่างสมบูรณ์โดยที่เหยื่อไม่รู้ตัว และสามารถแฮกได้ทั้ง Android และ iOS โดยแอปเปิลนับเป็นบริษัทล่าสุดที่ยื่นฟ้อง หลังจาก WhatsApp ของเฟซบุ๊ก<a href=\"https://www.blognone.com/node/112837\">ฟ้องเป็นบริษัทแรกๆ เมื่อปี 2019 </a> และตามมาด้วยบริษัทไอทีใหญ่ๆ เช่น <a href=\"https://www.blognone.com/node/120227\">ไมโครซอฟท์, ซิสโก้, กูเกิล, และเดลล์</a> เมื่อปลายปี 2020</p>\n<p>คำฟ้องของแอปเปิลขอให้ศาลสั่งแบน NSO Group และบริษัทลูก ไม่ให้ใช้ซอฟต์แวร์, ฮาร์ดแวร์, หรือเซิร์ฟเวอร์ของแอปเปิลอีกต่อไป, ขอให้เปิดเผยข้อมูลตำแหน่งของอุปกรณ์ที่เคยได้ข้อมูลไปและให้ลบข้อมูลเหล่านั้นเสีย, สั่งห้ามพัฒนามัลแวร์ที่มุ่งเป้ามายังฮาร์ดแวร์หรือซอฟต์แวร์ของแอปเปิล, และเรียกค่าเสียหายโดยไม่ระบุมูลค่า</p>\n<p>ปีนี้ <a href=\"https://www.amnesty.org/en/latest/research/2021/07/forensic-methodology-report-how-to-catch-nso-groups-pegasus/\">Amesty International รายงานถึง การโจมตีด้วย Pegagsus เป็นวงกว้าง</a> โดยพบร่องรอยในอุปกรณ์กว่า 50,000 รายการ เหยื่อมีทั้งสื่อ, นักการเมือง, และนักเคลื่อนไหว หลังจากนั้นรัฐบาลสหรัฐฯ ตอบรับรายงานนี้ด้วยการ<a href=\"https://www.blognone.com/node/125659\">แบนไม่ให้บริษัทสหรัฐฯ ทำการค้ากับ NSO Group ได้อีก</a></p>\n<p>แม้ว่าที่ผ่านมา NSO Group จะสามารถเจาะ iOS โดยผู้ใช้ไม่รู้ตัวได้ต่อเนื่อง แต่แอปเปิลก็เพิ่มฟีเจอร์ความปลอดภัย BlastDoor ใน iOS 15 และจนตอนนี้ก็ยังไม่พบร่องรอยการโจมตีใน iOS 15 ในประกาศครั้งนี้แอปเปิลประกาศมอบเงิน 10 ล้านดอลลาร์ พร้อมกับค่าเสียหายที่ได้จากการฟ้องครั้งนี้ ไปยังหน่วยงานวิจัยการสอดส่องออนไลน์</p>\n<p>ที่มา - <a href=\"https://www.apple.com/newsroom/2021/11/apple-sues-nso-group-to-curb-the-abuse-of-state-sponsored-spyware/\">Apple</a></p>\n<p><img src=\"https://www.blognone.com/sites/default/files/externals/ba7ce76bd4e1ffeb074eaf03a4158a6a.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/nso-group\">NSO Group</a></div><div><a href=\"/topics/privacy\">Privacy</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3514faa1a89e9bf7bb077a1ca854d6c3621ab6d721351b6d498c62883f76e272","category":"Thai"}
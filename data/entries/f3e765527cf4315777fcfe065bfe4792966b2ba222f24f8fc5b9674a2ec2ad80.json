{"title":"โครงการ Home Assistant ตั้งมูลนิธิ Open Home Foundation เป็นผู้ดูแลโครงการ","link":"https://www.blognone.com/node/139358","date":1713832736000,"content":"<div><div><div><p>Home Assistant ซอฟต์แวร์โอเพนซอร์สสำหรับบ้านสมาร์ทโฮม ประกาศตั้งมูลนิธิ Open Home Foundation มาเป็นผู้ดูแลโครงการอย่างเป็นทางการ</p>\n<p>Home Assistant มีจุดกำเนิดจาก Paulus Schoutsen อยากเขียนโปรแกรมควบคุมหลอดไฟอัจฉริยะ Philips Hue จึงเขียนโค้ดแล้วนำขึ้น GitHub ในปี 2013 จากนั้นโครงการก็เติบใหญ่เรื่อยมาจนกลายเป็นระบบควบคุมสมาร์ทโฮมที่ยิ่งใหญ่อลังการ</p>\n<p>ในปี 2018 ตัวของ Schoutsen ตั้งบริษัทชื่อ <a href=\"https://www.nabucasa.com/\">Nabu Casa</a> ขึ้นมารับผิดชอบการพัฒนาโครงการ มีโมเดลธุรกิจแบบ subscription เช่าพื้นที่คลาวด์สำหรับควบคุม-เก็บข้อมูลจากอุปกรณ์ IoT อย่างไรก็ตาม โมเดลของ Nabu Casa ที่หากำไรเชิงพาณิชย์ กลับทำให้โครงสร้างของโครงการ Home Assistant ที่เป็นโอเพนซอร์สไม่ชัดเจนนัก</p>\n<p>ล่าสุดกลุ่มผู้ก่อตั้งโครงการจึงประกาศตั้งมูลนิธิ Open Home Foundation ที่ไม่หวังผลกำไร มาเป็นองค์กรเจ้าของ Home Assistant ทั้งหมด ดูแลโครงการย่อยๆ ที่มีมากกว่า 240 โครงการ แนวทางการพัฒนา Home Assistant ของมูลนิธิจะอยู่บนหลัก 3 ประการคือ</p>\n<ul>\n<li><strong>Privacy</strong> รักษาความเป็นส่วนตัวของข้อมูลในบ้าน เจ้าของบ้านเป็นเจ้าของข้อมูลของตัวเอง</li>\n<li><strong>Choice</strong> มีอิสระในการเลือกใช้อุปกรณ์ใดๆ จากผู้ผลิตยี่ห้อใดก็ได้ ทุกอย่างควบคุมด้วย API กลางและมาตรฐานเปิด</li>\n<li><strong>Sustainability</strong> สามารถนำอุปกรณ์เก่าๆ มาใช้งานได้แม้หมดอายุซัพพอร์ตในเชิงพาณิชย์แล้ว ลดขยะอิเล็กทรอนิกส์</li>\n</ul>\n<p>ที่มา - <a href=\"https://newsletter.openhomefoundation.org/announcing-the-open-home-foundation/\">Open Home Foundation</a>, <a href=\"https://arstechnica.com/gadgets/2024/04/home-assistants-new-foundation-focused-on-privacy-choice-and-sustainability/\">Ars Technica</a></p>\n<p><img alt=\"No Description\" src=\"https://www.blognone.com/sites/default/files/externals/9db13272d0f3b21498143b359af3f184.jpg\" /></p>\n</div></div></div><div><div>Topics: </div><div><div><a href=\"/topics/home-assistant\">Home Assistant</a></div><div><a href=\"/topics/smart-home\">Smart Home</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f3e765527cf4315777fcfe065bfe4792966b2ba222f24f8fc5b9674a2ec2ad80","category":"Thai"}
{"title":"[ไม่ยืนยัน] กูเกิลปรับเงื่อนไขซอฟต์แวร์ของผู้ผลิตชิป ให้อัพเดต Android ได้นาน 7 ปีง่ายขึ้น","link":"https://www.blognone.com/node/142733","date":1729731039000,"content":"<div><div><div><p>Mishaal Rahman บล็อกเกอร์สาย Android ชื่อดัง อ้างแหล่งข้อมูลในกูเกิล ว่ากูเกิลกำลังมีโครงการใหม่ที่ช่วยให้อุปกรณ์ Android ทั่วๆ ไปสามารถอัพเดตได้ยาวนาน 7 ปี</p>\n<p>โครงการนี้มีชื่อเรียกว่า Google Requirements Freeze (GRF) เกิดขึ้นตั้งแต่ปี 2020 เพื่อแก้ปัญหาที่ว่าผู้ผลิตชิป (เช่น Qualcomm หรือ MediaTek) ไม่อยากอัพเดตซอฟต์แวร์ของตัวเองให้ใช้กับ Android เวอร์ชันใหม่ๆ ส่งผลให้ผู้ผลิตฮาร์ดแวร์ OEM ไม่สามารถอัพเดตระบบปฏิบัติการตามได้ แม้ต้องการทำก็ตาม</p>\n<p>GRF เป็นการผ่อนคลายเงื่อนไขว่า ผู้ผลิตฮาร์ดแวร์ OEM สามารถอัพเดตระบบปฏิบัติการ โดยยังใช้ซอฟต์แวร์จากผู้ผลิตชิปเวอร์ชันเดิมได้ (\"freeze\") ช่วยให้การออกอัพเดตง่ายขึ้น ก่อนหน้านี้โครงการ GRF กำหนดให้ผู้ผลิตชิปต้องซัพพอร์ตซอฟต์แวร์นาน 3 ปี</p>\n<p>โครงการใหม่ของกูเกิลเรียกว่า Longevity GRF ยืดระยะเวลาตรงนี้เพิ่มเป็น 7 ปี ผู้ผลิตชิปทำงานเท่าเดิม ผู้ผลิตฮาร์ดแวร์ OEM ใช้งานซอฟต์แวร์ได้เพิ่มเป็น 7 ปี แต่มีเงื่อนไขเพิ่มเติมว่าผู้ผลิตฮาร์ดแวร์ OEM จะต้องอัพเดตเฉพาะส่วนเคอร์เนลทุก 3 ปี เพื่อไม่ให้เคอร์เนลเก่าเกินไปจนมีปัญหาความปลอดภัย (<a href=\"https://www.blognone.com/node/140796\">Android ซัพพอร์ตเคอร์เนลให้นาน 4 ปี</a>) ดูภาพประกอบของโครงการ Longevity GRF ได้จากที่มา</p>\n<p>Rahman ขี้ว่าโครงการ Longevity GRF มีข้อดีคืออายุซัพพอร์ตของฮาร์ดแวร์จะยาวขึ้นเป็น 7 ปีได้ไม่ยาก แต่การอัพเดตในรอบหลังๆ อาจมีข้อจำกัดว่าไม่รองรับฟีเจอร์ฮาร์ดแวร์ใน Android เวอร์ชันใหม่ๆ ตัวอย่างเช่น ตัวเลือกระดับความแรงไฟแฟลชที่กูเกิลใส่มาใน Android 13 จำเป็นต้องให้ฝั่งผู้ผลิตชิปอัพเดตตามด้วย หากผู้ผลิตชิปไม่สนใจอัพเดตอะไรเพิ่มเลยในรอบ 7 ปี ก็เท่ากับว่าผู้ใช้งานจะไม่ได้ฟีเจอร์ใหม่ๆ เหล่านี้ แม้ได้อัพเกรดระบบปฏิบัติการ</p>\n<p>Rahman บอกว่ากูเกิลขยายโครงการ Longevity GRF ให้กับผู้ผลิตฮาร์ดแวร์ OEM ในปีนี้ แต่ไม่ได้ประกาศต่อสาธารณะให้รับทราบ</p>\n<p>ที่มา - <a href=\"https://www.androidauthority.com/android-longevity-grf-3493006/\">Android Authority</a></p>\n<p><img alt=\"No Description\" src=\"https://www.blognone.com/sites/default/files/externals/a311658a57b5fcf84e4388c2e57e267d.jpeg\" /></p>\n</div></div></div><div><div>Topics: </div><div><div><a href=\"/topics/android\">Android</a></div><div><a href=\"/topics/google\">Google</a></div><div><a href=\"/topics/operating-system\">Operating System</a></div><div><a href=\"/topics/rumors\">Rumors</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8d46f45972a14d8521050986163ec3881c8256dd17fc4d76532e9a4eda602431","category":"Thai"}
{"title":"Blue Origin ทำภารกิจพา Jeff Bezos และผู้โดยสาร 3 คนไปสัมผัสอวกาศได้สำเร็จ","link":"https://www.blognone.com/node/123805","date":1626791785000,"content":"<div><div><div><p>โครงการ Blue Origin เป็นโครงการตามล่าความฝันที่จะไปอวกาศของ Jeff Bezos ชายผู้ร่ำรวยที่สุดในโลก เป็นผู้ก่อตั้งและอดีตซีอีโอของ Amazon โดย Jeff ก่อตั้ง Blue Origin เพื่อพัฒนาจรวดและเทคโนโลยีที่เกี่ยวข้อง ซึ่งหนึ่งในโมเดลธุรกิจคือการขายตั๋วให้เศรษฐีที่อยากไปสัมผัสอวกาศ</p>\n<p>หลังจากพัฒนาเทคโนโลยีของตนมาเกือบ 20 ปี ทดสอบยิงจรวดไปกว่า 20 ครั้ง ล่าสุดวันนี้ Blue Origin ได้ทำภารกิจยิงจรวด New Shepard พร้อมผู้โดยสาร 4 คนขึ้นสู่อวกาศและกลับมาลงจอดได้สำเร็จ</p>\n<p>จรวด New Shepard ถูกยิงออกจากฐานยิงที่เมือง Van Horn รัฐ Texas เมื่อเวลา 20:13 น. ของวันที่ 20 กรกฎาคม 2021 ตามเวลาประเทศไทย มีผู้โดยสาร 4 คนคือ Jeff Bezos, Mark Bezos น้องชายของ Jeff, Wally Funk อดีตนักบินหญิงอายุ 82 ปี ทำสถิติมนุษย์ที่อายุมากที่สุดที่ขึ้นสู่อวกาศ และ Oliver Daemen ลูกชายอายุ 18 ปีของมหาเศรษฐีจากเนเธอร์แลนด์ ทำสถิติมนุษย์ที่อายุน้อยที่สุดที่ขึ้นสู่อวกาศ</p>\n<p>หลังยิงจรวดออกไปราว 3 นาที แคปซูลที่ผู้โดยสารประจำอยู่ก็แยกตัวออกจากจรวด New Shepard ไล่เลี่ยกับการผ่าน Kármán Line หรือจุดที่ถือว่าเข้าสู่อวกาศ โดยขึ้นไปสูงสุดที่ราว 107 กิโลเมตรจากระดับน้ำทะเล และจุดนี้จะเป็นช่วงที่ผู้โดยสารได้ลิ้มรสความรู้สึกของภาวะไร้แรงโน้มถ่วงด้วย</p>\n<p><img src=\"https://www.blognone.com/sites/default/files/externals/d0bfeeb6a88b51d86c401bf94c05d1bb.png\" /></p>\n<p><img src=\"https://www.blognone.com/sites/default/files/externals/5c689c8e7cc51566636c87a45837c41e.png\" /></p>\n<p>ในขณะเดียวกัน จรวด New Shepard ก็ร่อนกลับมาลงจอดบนพื้นโลกได้สำเร็จราว 4 นาทีหลังแยกตัว</p>\n<p><img src=\"https://www.blognone.com/sites/default/files/externals/e6c0ecc585a8dabacc8405592ca8b4eb.png\" /></p>\n<p>ราว 8 นาทีครึ่งหลังยิงจรวด แคปซูลก็ตกกลับลงมาถึงความสูงราว 1.4 กิโลเมตรก่อนจะปล่อยร่มชูชีพเพื่อลดความเร็ว และลงแตะพื้นโลกอย่างปลอดภัย โดยทีมงานได้เข้าไปตรวจสอบความเรียบร้อยและต้อนรับผู้โดยสารทั้ง 4 คนกลับสู่โลก</p>\n<p><img src=\"https://www.blognone.com/sites/default/files/externals/d0529873c711d234a358957861c08283.png\" /></p>\n<p><img src=\"https://www.blognone.com/sites/default/files/externals/4f4d7351f56a37087910687814041a91.png\" /></p>\n<p><img src=\"https://www.blognone.com/sites/default/files/externals/d0e3f9e1950910af8e5c99d5cb8f3e35.png\" /></p>\n<p>อย่างไรก็ตาม ด้วยเหตุผลบางอย่าง Blue Origin ไม่ได้ถ่ายทอดสดบรรยากาศภายในแคปซูลที่ผู้โดยสารอยู่ออกมาให้เราได้เห็น แต่ได้ปล่อยรูปนิ่งกับคลิปวิดีโอภายในแคปซูลออกมาระหว่างงานแถลงข่าวหลังจบภารกิจ</p>\n<p><img src=\"https://www.blognone.com/sites/default/files/externals/6646964effc2b40dccf09e341fff8a2a.jpg\" /></p>\n<p>ก่อนหน้านี้เพียง 9 วัน <a href=\"https://www.blognone.com/node/123657\">Virgin Galactic</a> นำโดย Richard Branson ก็เพิ่งทำภารกิจพามนุษย์ไปอวกาศมาเช่นกัน แต่ของ Virgin ขึ้นสู่จุดสูงสุดที่ราว 86 กิโลเมตร ซึ่งหลายประเทศไม่ถือว่าเป็นอวกาศ</p>\n<p>หากใครสนใจไปสัมผัสอวกาศ ขณะนี้ทั้ง Virgin Galactic และ Blue Origin ได้เปิดขายตั๋วแก่บุคคลทั่วไปแล้ว โดย Virgin Galactic ขายที่นั่งละ 250,000 ดอลลาร์สหรัฐ หรือราว 8.2 ล้านบาท ส่วน Blue Origin ยังไม่เปิดเผยราคาแต่ให้ติดต่อแสดงความสนใจได้แล้ว</p>\n<p>ย้อนดูการถ่ายทอดสดได้ท้ายข่าว</p>\n<p>ที่มา - Blue Origin Live, <a href=\"https://www.space.com/jeff-bezos-blue-origin-first-astronaut-launch\">Space.com</a><br />\nภาพทั้งหมดโดย Blue Origin</p>\n</div></div></div><div><div>Topics: </div><div><div><a href=\"/topics/blue-origin\">Blue Origin</a></div><div><a href=\"/topics/jeff-bezos\">Jeff Bezos</a></div><div><a href=\"/topics/space\">Space</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2b15ffa65451fe1e33bbb3ddc3ca4819665fddaa257a99de4daa483092966f41","category":"Thai"}
{"title":"เปิดตัว Dragon Age: The Veilguard พร้อมโชว์เกมเพลย์ 20 นาที, เนื้อเรื่องต่อจากภาค 3","link":"https://www.blognone.com/node/140328","date":1718171980000,"content":"<div><div><div><p>BioWare เปิดตัว <strong>Dragon Age: The Veilguard</strong> เกมภาคสี่ของซีรีส์ Dragon Age ที่ทิ้งช่วงห่างจากภาค 3 Inquisition นาน 10 ปีพอดี (2014 vs 2024)</p>\n<p>Dragon Age: The Veilguard เล่าเนื้อเรื่องต่อจากตอนจบของภาค Inquisition เลย นั่นคือเอลฟ์ Solas ที่เป็นเพื่อนร่วมปาร์ตี้ในภาค Inquisition เกิดเปลี่ยนใจอยากทำลายบาเรีย Veil ที่ขวางกั้นระหว่างโลกกายภาพ Thedas และมิติวิญญาณ the Fade ไว้ ส่งผลให้ปีศาจจาก the Fade เริ่มบุกเข้ามายังโลก Thedas</p>\n<p><img alt=\"No Description\" src=\"https://www.blognone.com/sites/default/files/externals/9259fc43930f42c6733268af7f9c8b06.jpg\" /></p>\n<p>BioWare โชว์ตัวอย่างเกมเพลย์ความยาว 20 นาทีกว่า ให้เราเห็นเนื้อเรื่องช่วงต้นเกมที่เริ่มมาแบบเร้าใจ เพราะโผล่มาตอนเมือง Minrathous กำลังจะโดนทำลายเลย ตัวเอกภาคนี้ชื่อว่า Rook ซึ่งผู้เล่นสามารถคัสตอมได้หมด ไม่ว่าจะเป็นเพศ เผ่าพันธุ์ อาชีพ (มีให้เลือก 3 คลาสหลักคือ Warrior, Mage, Rogue) ต้องร่วมทางกับ Varric และ Harding ตัวละครเก่าของซีรีส์ และแม่มดน้ำแข็ง Neve Gallus เพื่อไปหยุดยั้ง Solas ที่กำลังร่ายเวทย์เพื่อทำลาย Veil อยู่</p>\n<p>ตัวละครในปาร์ตี้มีทั้งหมด 7 คน (รวมผู้เล่นด้วยเป็น 8 แต่ใช้สู้ได้พร้อมกันครั้งละ 3 คน) แต่ละคนมีอาชีพแตกต่างกัน ซึ่งที่มาของชื่อภาค The Veilguard หมายถึงเรื่องราวเบื้องหลังของตัวละครทั้งหมดในปาร์ตี้ ที่มีความเป็นมาต่างกัน แต่ต้องมาร่วมมือกันเพื่อกอบกู้ Thedas ให้กลับมาสงบสุข</p>\n<p>รูปแบบเกมเพลย์ของ The Veilguard ยังเป็นแอคชั่น RPG แบบเดียวกับภาคก่อนๆ โดยผู้เล่นควบคุมเฉพาะตัวละครหลักเท่านั้น สิ่งที่เพิ่มเข้ามาคือระบบใส่คำสั่งที่เป็นวงแหวน ability wheel (เมื่อกดแล้ว ฉากต่อสู้จะหยุดค้างไว้เพื่อรอรับคำสั่งจากเรา) ที่ BioWare บอกว่าเล่นไปเรื่อยๆ แล้วมันจะสามารถพลิกสถานการณ์ในการต่อสู้ได้เลย</p>\n<p><img alt=\"No Description\" src=\"https://www.blognone.com/sites/default/files/externals/5a26c53dc974097072940fccc0c21c97.jpeg\" /></p>\n<p>เกมจะลง PS5, Xbox Series X|S, PC มีกำหนดวางขายกว้างๆ ช่วงฤดูใบไม้ร่วงปลายปี 2024</p>\n<p>ที่มา - <a href=\"https://www.ea.com/games/dragon-age/dragon-age-the-veilguard/news/introducing-the-veilguard\">BioWare</a></p>\n</div></div></div><div><div>Topics: </div><div><div><a href=\"/topics/dragon-age\">Dragon Age</a></div><div><a href=\"/topics/games\">Games</a></div><div><a href=\"/topics/bioware\">BioWare</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ec2a12bdfd12ee03a9db9855d5ba396830b44907d95540b0bfeac76861c2f223","category":"Thai"}
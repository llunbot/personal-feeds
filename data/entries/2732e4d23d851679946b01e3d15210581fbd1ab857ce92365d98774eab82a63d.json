{"title":"สหภาพนักแสดงและศิลปินแห่งสหรัฐฯ มีมติยินยอมให้สมาชิกหยุดงานประท้วงบริษัทเกม","link":"https://www.blognone.com/node/135955","date":1695808838000,"content":"<div><div><div><p>สหภาพนักแสดง-สมาคมศิลปินโทรทัศน์ และวิทยุแห่งอเมริกา หรือ SAG-AFTRA ได้รับการลงคะแนนเสียงเห็นด้วยมากถึง 98.32% กับการประท้วงหยุดงานเพื่อกดดันบริษัทเกมให้ยินยอมเรื่องข้อตกลงของ SAG-AFTRA ให้นักแสดง, นักพากย์เสียงวิดีโอเกม, Motion Capture ได้รับค่าแรงที่เหมาะสมมากขึ้นและไม่ถูกแทนที่ด้วย AI ซึ่งเรื่องนี้ทางสมาคมได้เจรจากับสตูดิโอเกมใหญ่ๆ อย่าง Epic, EA, Activision มานาน แต่ยังไม่บรรลุผล</p>\n<p>Duncan Crabtree-Ireland ผู้อำนวยการบริหารแห่งสหภาพ SAG-AFTRA บอกว่า หลังจากการเจรจา 5 รอบ เป็นที่แน่ชัดว่าบริษัทเกมไม่เต็มใจที่จะมีส่วนร่วมเกี่ยวกับประเด็นเรื่องค่าจ้างที่สอดคล้องกับภาวะเงินเฟ้อและการใช้ AI ที่ไม่ได้รับการควบคุมและความปลอดภัย</p>\n<p>ในเว็บไซต์ของ SAG-AFTRA ยังมีการระบุว่า สำหรับนักแสดงหลายคน งานแรกของพวกเขาอาจจะเป็นงานสุดท้าย เนื่องจากบริษัทเริ่มนำ AI เข้ามาฝึกด้วยเสียงของพนักงาน รวมไปถึงในวงการฮอลลีวูด นักเขียนและครีเอทีฟหลายคนต้องการแนวทางที่ชัดเจนเกี่ยวกับขอบเขตการใช้งาน AI ในการเขียนบทสำหรับรายการทีวีและภาพยนตร์</p>\n<p><img src=\"https://www.blognone.com/sites/default/files/externals/b681ec3649b48418e92ba50f6ac07bac.jpg\" alt /></p>\n<p>ที่มา: <a href=\"https://techcrunch.com/2023/09/26/hollywood-strikes-could-soon-extend-to-the-video-game-industry/\">Techcrunch</a></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/gaming\">Gaming</a></div></div></div>","author":"Chomsu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2732e4d23d851679946b01e3d15210581fbd1ab857ce92365d98774eab82a63d","category":"Thai"}
{"title":"นักพัฒนา Ubuntu เสนอเปลี่ยนดีฟอลต์จาก MySQL เป็น MariaDB ใน Ubuntu 25.04","link":"https://www.blognone.com/node/142118","date":1726920737000,"content":"<div><div><div><p>ดิสโทรลินุกซ์หลายตัวย้ายฐานข้อมูลดีฟอลต์จาก MySQL มาเป็น MariaDB กันนานพอสมควรแล้ว เช่น <a href=\"https://www.blognone.com/node/40269\">Fedora เริ่มตั้งแต่ปี 2013</a>, <a href=\"https://www.blognone.com/node/57202\">RHEL ปี 2014</a>, <a href=\"https://www.blognone.com/node/93300\">Debian ในปี 2017</a> แต่ดิสโทรยอดนิยมอย่าง Ubuntu ยังไม่ยอมเปลี่ยนมาใช้ MariaDB แทนสักที</p>\n<p>ล่าสุดทีมพัฒนา Ubuntu เริ่มมีข้อเสนอนี้แล้ว โดย Otto Kekäläinen หนึ่งในทีมพัฒนาเสนอว่า Ubuntu ถือเป็นดิสโทรลินุกซ์รายใหญ่รายสุดท้ายที่ยังใช้ MySQL อยู่ เขาบอกว่า MariaDB นั้นมีความเป็นโอเพนซอร์สมากกว่า มีเสถียรภาพมากกว่า (โดยเฉพาะเมื่อเทียบกับ MySQL รุ่นหลังๆ ที่มีบั๊กเยอะขึ้น) ทำงานเร็วกว่า มีฟีเจอร์เยอะกว่า มีชุมชนผู้ใช้ที่ขยายตัวเรื่อยๆ และตัวแพ็กเกจ MariaDB เป็นดีฟอลต์ของ Debian ที่เป็นต้นน้ำของ Ubuntu มานานแล้วด้วย ดังนั้น Ubuntu ควรเริ่มหันมาใช้ MariaDB เป็นดีฟอลต์แทนใน Ubuntu 25.04 เป็นต้นไป</p>\n<p>ข้อเสนอของ Kekäläinen ยังเป็นแค่ความเห็นของเขาคนเดียวในตอนนี้ และต้องรอการตัดสินใจของทีมภายใน Ubuntu กันต่อไป</p>\n<p>ที่มา - <a href=\"https://lists.ubuntu.com/archives/ubuntu-devel/2024-September/043130.html\">ubuntu-devel</a> via <a href=\"https://www.phoronix.com/news/Ubuntu-25.04-Maybe-MariaDB\">Phoronix</a></p>\n<p><img alt=\"No Description\" src=\"https://www.blognone.com/sites/default/files/externals/df314ad21347d84db68e92c3b2f2dc5b.jpeg\" /></p>\n</div></div></div><div><div>Topics: </div><div><div><a href=\"/topics/mariadb\">MariaDB</a></div><div><a href=\"/topics/mysql\">MySQL</a></div><div><a href=\"/topics/database\">Database</a></div><div><a href=\"/topics/ubuntu\">Ubuntu</a></div><div><a href=\"/topics/linux\">Linux</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"747a1c2366e00dda12b426e7af85c8ac4dbad9f7617849660dc72d9ba3d7d9c1","category":"Thai"}
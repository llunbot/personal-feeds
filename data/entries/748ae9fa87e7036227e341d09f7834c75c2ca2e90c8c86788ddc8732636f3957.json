{"title":"OpenAI เปิดตัว Triton ภาษาโอเพนซอร์สคล้ายไพธอนสำหรับทำงานบนจีพียูโดยเฉพาะ","link":"https://www.blognone.com/node/123951","date":1627531252000,"content":"<div><div><div><p>OpenAI เปิดตัว Triton 1.0 ภาษาโปรแกรมที่ออปติไมซ์โค้ดสำหรับทำงานบนชิปกราฟิกโดยอัตโนมัติ โดยได้การทดสอบคูณเมทริกซ์ประสิทธิภาพเทียบกับไลบรารีที่ออปติไมซ์มาเฉพาะอย่าง cuBLAS ของ NVIDIA เอง</p>\n<p>ตัวภาษา Triton คล้ายกับไพธอนอย่างมาก แต่กระบวนการทำงานภายในออกแบบมาเพื่อการทำงานร่วมกับชิปกราฟิกโดยเฉพาะ เนื่องจากชิปกราฟิกนั้นต้องการการออปติไมซ์หลายอย่างเพื่อให้โค้ดทำงานได้เต็มประสิทธิภาพ ได้แก่ การย้ายข้อมูลทีละมากๆ เข้าออกจากแรมนอกชิป (DRAM เช่น GDDR ที่เราเห็นในสเปคของการ์ดกราฟิก) จากนั้นต้องวางข้อมูลลง SRAM ของแต่ละคอร์โดยแย่งข้อมูลใช้งานกันให้น้อย ใช้หน่วยความจำส่วนเดิมให้มากๆ และเรียงการประมวลผลตามพฤติกรรมของคอร์กราฟิก รวมถึงการใช้งานชุดคำสั่งพิเศษสำหรับการประมวลผลเฉพาะทาง</p>\n<p>ที่ผ่านมาโปรแกรมเมอร์ CUDA ต้องฝึกฝนการออปติไมซ์เหล่านี้เองเพื่อให้โค้ดดึงประสิทธิภาพของชิปกราฟิกออกมาสูงสุด ขณะที่ไลบรารีบางตัว เช่น Torch พยายามออปติไมซ์อัตโนมัติแต่ในความเป็นจริงก็ได้ประสิทธิภาพต่ำมาก</p>\n<p>Triton อาศัยการแปลงโค้ดไพธอนกลายเป็นภาษา Triton-IR แล้วคอมไพล์เป็น LLVM-IR อีกทีหนึ่ง จากนั้นใช้ LLVM คอมไพล์เป็น PTX สำหรับรันบนชิป NVIDIA โดยตอนนี้ยังไม่รองรับการใช้งาน Triton บนซีพียูหรือแม้แต่ชิปกราฟิกของ AMD</p>\n<p>ที่มา - <a href=\"https://www.openai.com/blog/triton/\">OpenAI</a></p>\n<p><img src=\"https://www.blognone.com/sites/default/files/externals/74b4a4fb162638a7cd43f039ee9faefc.png\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/programming\">Programming</a></div><div><a href=\"/topics/gpgpu\">GPGPU</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"748ae9fa87e7036227e341d09f7834c75c2ca2e90c8c86788ddc8732636f3957","category":"Thai"}
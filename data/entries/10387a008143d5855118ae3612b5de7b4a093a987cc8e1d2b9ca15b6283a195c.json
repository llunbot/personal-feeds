{"title":"นักพัฒนาเกม VR บอกยุคทองที่ Sony และ Meta ช่วยโปรโมทหนักๆ นั้นจบลงแล้ว","link":"https://www.blognone.com/node/145433","date":1742777971000,"content":"<div><div><div><p>ประเด็นเรื่อง <a href=\"https://www.blognone.com/node/145426\">วงการเกม VR ยังมีอนาคตหรือไม่</a> เป็นหัวข้อสัมมนาในงาน Game Developer Conference (GDC) 2025 เมื่อสัปดาห์ที่แล้ว โดยมีเซสชันชื่อ \"Solving VR Gaming's Visibility Crisis: Strategies for Reaching Mainstream Audiences\" เชิญนักพัฒนาเกม นักการตลาด และสื่อสายเกมอย่าง IGN มาร่วมสนทนากัน</p>\n<p>ตัวแทนบริษัทเกม VR คือ <a href=\"https://www.polyarcgames.com/\">Polyarc Games</a> เจ้าของเกมหนูผจญภัย Moss ที่เล่าว่าในยุค VR รุ่งเรือง โซนี่มาเชิญไปออกบูธในงาน E3 และออกทัวร์โปรโมทเกมในคอนเสิร์ต-การแข่งขันกีฬา ให้พื้นที่บิลบอร์ดฟรี เดโมเกมในร้านเครือข่าย ส่วน Meta ก็ยิ่งใหญ่ไม่แพ้กัน เพราะถึงขั้นนำเกม Moss ไปอยู่ในโฆษณา Super Bowl มูลค่า 42 ล้านดอลลาร์ให้ด้วย</p>\n<p><img alt=\"No Description\" src=\"https://www.blognone.com/sites/default/files/externals/60e42650d968435025c7b80e987e9548.jpg\" /></p>\n<p>แต่ยุครุ่งเรืองของการโปรโมทเกม VR สิ้นสุดลงแล้ว พื้นที่ร้านขายเกมต่างๆ เลิกมีบูธให้ทดลองแว่น VR, โซนี่หันไปจับตลาดเกมเมอร์จริงจังเหมือนเดิม ไม่สนใจ VR แล้ว ส่วน Meta ก็ให้ความสำคัญกับเกมของตัวเองอย่าง <a href=\"https://www.blognone.com/node/113362\">Beat Saber</a> หรือ <a href=\"https://www.blognone.com/node/125570\">Supernatural</a> แทน</p>\n<p>Ryan McCaffrey บรรณาธิการบริหารของ IGN ให้ความเห็นในมุมสื่อเกมว่า หากเป็นเกม VR ที่มาจากแฟรนไชส์ดัง เช่น  <a href=\"https://www.blognone.com/node/139529\">Batman: Arkham Shadow</a> หรือ Alien: Rogue Incursion อาจยังพอมีคนสนใจบ้าง แต่ถ้าเป็นเกม VR ของตัวเองล้วนๆ ก็เรียกความสนใจจากเกมเมอร์ได้ยากแล้ว</p>\n<p>ทางรอดที่สตูดิโอเกม VR หาได้ในตอนนี้คือช่วยโปรโมทเกมซึ่งกันและกันผ่านช่องทางโซเชียล และให้ส่วนลดกับเกมเมอร์หากซื้อเกมของพาร์ทเนอร์ ซึ่งช่วยพยุงรายได้ได้บ้าง</p>\n<p>ที่มา - <a href=\"https://www.androidcentral.com/gaming/virtual-reality/quest-developers-are-joining-forces-to-solve-the-vr-visibility-crisis\">Android Central</a></p>\n</div></div></div><div><div>Topics: </div><div><div><a href=\"/topics/virtual-reality\">Virtual Reality</a></div><div><a href=\"/topics/games\">Games</a></div><div><a href=\"/topics/meta-quest\">Meta Quest</a></div><div><a href=\"/topics/playstation-vr\">PlayStation VR</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"10387a008143d5855118ae3612b5de7b4a093a987cc8e1d2b9ca15b6283a195c","category":"Thai"}
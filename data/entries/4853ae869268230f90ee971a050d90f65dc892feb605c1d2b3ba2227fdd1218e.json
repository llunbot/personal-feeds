{"title":"กูเกิลปรับระบบ Google Safe Browsing เช็คเว็บอันตรายกับเซิร์ฟเวอร์ ทำงานเรียลไทม์","link":"https://www.blognone.com/node/138717","date":1710466204000,"content":"<div><div><div><p>กูเกิลประกาศปรับกระบวนการทำงานของ Google Safe Browsing ใน Chrome ทั้งบนเดสก์ท็อปและมือถือ ที่ผ่านมาการทำงานของ Safe Browsing ใช้วิธีดาวน์โหลดรายชื่อเว็บไซต์อันตรายมาเก็บไว้ในเครื่องเป็น local list แล้วค่อยตรวจสอบว่าเว็บที่ผู้ใช้เข้าตรงกับรายชื่อหรือไม่ รายชื่อจะอัพเดตทุกๆ 30-60 นาที ทำให้เกิด \"ช่องว่างเวลา\" ที่อาจมีเว็บเกิดใหม่ขึ้นมา หรือเว็บอันตรายที่ใช้วิธีเปิดๆ ปิดๆ เพื่อหลบการตรวจจับ (สถิติของกูเกิลบอกว่าเว็บอันตรายเหล่านี้จะเปิดมาเฉลี่ยประมาณ 10 นาทีแล้วปิดไป)</p>\n<p>แนวทางใหม่ของ Safe Browsing เปลี่ยนมาทำงานออนไลน์ทั้งหมด Chrome จะเช็คกับรายชื่อเว็บอันตรายบนเซิร์ฟเวอร์แบบเรียลไทม์ รายชื่อนี้จะอัพเดตตลอดเวลา อัพเดตทันทีเมื่อตรวจพบเว็บอันตรายเกิดใหม่ในตอนนั้น</p>\n<p>เพื่อไม่ให้เข้าเว็บช้าเพราะต้องไปตรวจชื่อเว็บทุกครั้ง การทำงานของ Chrome จะมีแคช \"รายชื่อเว็บปลอดภัย\" ทั้งในเครื่องและบนเซิร์ฟเวอร์เพื่อให้เรียกข้อมูลจากแคชก่อน หากไม่ตรงกับในแคชค่อยเริ่มไปเช็คกับรายชื่อเว็บอันตรายอีกที และในกรณีที่เช้าถึงเซิร์ฟเวอร์เว็บอันตรายไม่ได้ Chrome ยังสามารถ fallback กลับไปเช็ครายชื่อเว็บอันตรายด้วยวิธีเดิมได้</p>\n<p>กูเกิลยังพาร์ทเนอร์กับ Fastly ผู้ให้บริการ CDN รายใหญ่ ช่วยวาง Oblivious HTTP (OHTTP) เป็น \"privacy server\" ไว้คั่นกลางระหว่าง Chrome กับเซิร์ฟเวอร์ Safe Browsing เพื่อบังไม่ให้กูเกิลรู้ว่าผู้ใช้คนไหนส่งรายชื่อเว็บไหนมาตรวจสอบ ถือเป็นการรักษาความเป็นส่วนตัวของผู้ใช้งาน โดยยังรักษาความปลอดภัยไว้ได้อยู่</p>\n<p>ที่มา - <a href=\"https://security.googleblog.com/2024/03/blog-post.html\">Google Security</a></p>\n<p><img alt=\"No Description\" src=\"https://www.blognone.com/sites/default/files/externals/48858239cd0022f9e2b7db2d83f99008.png\" /></p>\n<p>แนวทางปัจจุบัน ทำงานออฟไลน์</p>\n<p><img alt=\"No Description\" src=\"https://www.blognone.com/sites/default/files/externals/8a425199143aa637bf117d91714e6484.png\" /></p>\n<p>แนวทางใหม่ ทำงานออนไลน์</p>\n<p><img alt=\"No Description\" src=\"https://www.blognone.com/sites/default/files/externals/2aea5af89a6bf43e73c25d445f821abe.png\" /></p>\n</div></div></div><div><div>Topics: </div><div><div><a href=\"/topics/chrome\">Chrome</a></div><div><a href=\"/topics/google\">Google</a></div><div><a href=\"/topics/security\">Security</a></div><div><a href=\"/topics/browser\">Browser</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4853ae869268230f90ee971a050d90f65dc892feb605c1d2b3ba2227fdd1218e","category":"Thai"}
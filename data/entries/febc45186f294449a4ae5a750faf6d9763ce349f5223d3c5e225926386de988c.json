{"title":"Gartner คาดยอดส่งมอบ AI PC และ GenAI สมาร์ทโฟนทั่วโลกในปีนี้จะมียอดรวมถึง 295 ล้านเครื่อง","link":"https://www.blognone.com/node/138221","date":1708006175000,"content":"<div><div><div><p>Gartner คาดการณ์ยอดส่งมอบ AI PC และ GenAI สมาร์ทโฟนทั่วโลกในปี 2024 รวมทั้งหมดประมาณ 295 ล้านเครื่อง เพิ่มขึ้นจาก 29 ล้านเครื่องในปี 2023 โดยยอดจัดส่ง GenAI Smartphone จะอยู่ที่ประมาณ 240 ล้านเครื่อง ขณะที่ AI PC จะมียอดจัดส่งที่ 54.5 ล้านเครื่อง คิดเป็นสัดส่วน 22% ของ Smartphone ในระดับพื้นฐานและพรีเมียม และ 22% ของ PC ทั้งหมดในปีนี้</p>\n<p>Gartner ให้นิยาม AI PC ว่าคือพีซีที่ติดตั้งหน่วยประมวลผลที่เป็นตัวเร่งความเร็วหรือแกนประมวลผล AI ไว้โดยเฉพาะ ได้แก่ หน่วยประมวลผล Neural Processing Unit (NPU), หน่วยประมวลผล Accelerated Processing Unit (APU) หรือหน่วยประมวลด้าน AI โดยเฉพาะอย่าง Tensor Processing Units (TPU) ซึ่งออกแบบมาเพื่อเพิ่มประสิทธิภาพและเร่งการทำงานของปัญญาประดิษฐ์บนอุปกรณ์โดยไม่ต้องพึ่งพาเซิร์ฟเวอร์ภายนอกหรือบริการคลาวด์ต่าง ๆ</p>\n<p><img alt=\"No Description\" src=\"https://www.blognone.com/sites/default/files/externals/3037de081ddbcc8da06f1fb290756e94.jpeg\" /><em>ภาพจาก Gartner</em></p>\n<p>ด้าน GenAI สมาร์ทโฟน Gartner ให้นิยามว่าเป็นสมาร์ทโฟนออกแบบมาพร้อมความสามารถด้านฮาร์ดแวร์ และซอฟต์แวร์ที่ช่วยให้สามารถผสมผสานการทำงานได้อย่างราบรื่น และใช้งานฟีเจอร์รวมถึงแอปพลิเคชั่นที่ขับเคลื่อนด้วย GenAI บนสมาร์ทโฟน ซึ่งสมาร์ทโฟนในกลุ่มนี้สามารถใช้งานโมเดลพื้นฐานหรือโมเดล AI ตัวอย่างเช่น Gemini Nano จาก Google, ERNIE จาก Baidu และ GPT-4 ของ OpenAI</p>\n<p>การรวม AI เข้ากับพีซีจะยังไม่ใช่ปัจจัยหนุนปริมาณการใช้จ่ายของผู้ใช้ทั่วไปเกินกว่าการคาดการณ์ด้านราคาที่คาดว่าจะเพิ่มขึ้น ผู้ซื้อในกลุ่มธุรกิจอาจต้องการเหตุผลที่น่าสนใจหรือดึงดูดกว่านี้เพื่อลงทุน ส่วนผู้ให้บริการต้องควบคุมประสิทธิภาพของ On-Device AI ให้เห็นประโยชน์ที่เพิ่มขึ้นกับผู้ใช้งานอย่างชัดเจน</p>\n<p>ตลาดพีซีกลับมาเติบโตอีกครั้งในไตรมาส 4 ของปีที่แล้ว หลังจากที่ยอดตกลงมา 8 ไตรมาสติดต่อกัน Garnter คาดการณ์ยอดส่งมอบพีซีโดยรวมในปี 2024 อยู่ที่ 250.4 ล้านเครื่อง เพิ่มขึ้น 3.5% จากปี 2023 โดย On-Device AI จะทำให้ตลาดของพีซีกลับมาคึกคักอีกครั้งตลอดทั้งปี 2024</p>\n<p>เช่นเดียวกับ AI PC การมาของ GenAI Smartphone จะไม่ช่วยกระตุ้นความต้องการสมาร์ทโฟนจนกว่าจะถึงปี 2027 ซึ่งผู้ใช้มีความคาดหวังกับการเพิ่มประสิทธิภาพสมาร์ทโฟน มากกว่าฟังก์ชันการทำงานที่แปลกใหม่ โดยผู้ใช้มีความคาดหวังแบบนี้ต่อการทำงานของ GenAI บนสมาร์ทโฟน ซึ่งผู้บริโภคไม่มีแนวโน้มที่จะจ่ายเงินเพิ่มสำหรับมือถือสมาร์ทโฟน GenAI เนื่องจากยังไม่มีแอปพลิเคชั่นแปลกใหม่ ที่ทำให้พวกเขาได้รับประสบการณ์เพิ่มมากขึ้น</p>\n<p>ตลาดสมาร์ทโฟนบันทึกการเติบโตในไตรมาส 4 ปีที่แล้ว หลังจากลดลงมา 9 ไตรมาสต่อเนื่อง โดยคาดว่าในปี 2024 ยอดส่งมอบสมาร์ทโฟนทั่วโลกจะเติบโตประมาณ 4.2% หรือคิดเป็นจำนวนประมาณ 1.2 พันล้านเครื่อง เมื่อเทียบเป็นรายปี แต่ Gartner บอกว่าไม่ควรตีความการเติบโตของยอดขายสมาร์ทโฟนว่าเป็นการฟื้นตัวเต็มรูปแบบ ให้มองว่ามันเป็นความคงที่ของตลาด เพราะยอดส่งต่ำกว่าปี 2022 เกือบ 60 ล้านเครื่อง</p>\n<p><img alt=\"No Description\" src=\"https://www.blognone.com/sites/default/files/externals/60e6b47035e110a7fe0229a0a70d45c1.png\" /></p>\n<p>ที่มา - ข่าวประชาสัมพันธ์</p>\n</div></div></div><div><div>Topics: </div><div><div><a href=\"/topics/gartner\">Gartner</a></div><div><a href=\"/topics/analysis\">Analysis</a></div><div><a href=\"/topics/market-research\">Market Research</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"febc45186f294449a4ae5a750faf6d9763ce349f5223d3c5e225926386de988c","category":"Thai"}
{"title":"AIS ไตรมาส 2/2564 รายได้เติบโต 1.2% ยังรักษาตัวรอดในภาวะเศรษฐกิจแย่","link":"https://www.blognone.com/node/124044","date":1628002142000,"content":"<div><div><div><p>AIS ประกาศผลประกอบการไตรมาส 2/2564 รายได้ 42,757 ล้านบาท เพิ่มขึ้น 1.2% เทียบกับไตรมาสเดียวกันของปีก่อน (ที่เริ่มได้ผลกระทบจาก COVID-19) มีกำไร 23,006 ล้านบาท เพิ่มขึ้น 3.2% จากไตรมาสเดียวกันของปีก่อน</p>\n<p>แยกหมวดรายได้ดังนี้</p>\n<ul>\n<li><strong>รายได้จากโทรศัพท์เคลื่อนที่</strong> 29,098 ล้านบาท ลดลง 1.5% จากปีก่อน จากปัจจัย COVID-19 ระลอกใหม่ และการแข่งขันด้านราคาที่กลับมารุนแรงขึ้น</li>\n<li><strong>รายได้จากอินเทอร์เน็ตความเร็วสูง</strong> 2,038 ล้านบาท เพิ่มขึ้น 21% จากปีก่อน โดยรายได้เฉลี่ยต่อหัว (ARPU) ลดลงเพราะลูกค้านิยมสมัครแพ็กเกจราคาต่ำ</li>\n<li><strong>รายได้จากบริการอื่นๆ</strong> 1,217 ล้านบาท เพิ่มขึ้น 14% เช่น บริการคลาวด์ ความปลอดภัย บริการ ICT</li>\n<li><strong>รายได้จากการขายเครื่องและซิม</strong> 7,116 ล้านบาท เพิ่มขึ้น 8.9% จากปีก่อนที่อยู่ในช่วงปิดเมืองรอบแรก แต่ลดลง 27% จากไตรมาสก่อน</li>\n</ul>\n<p>AIS ระบุว่าควบคุมต้นทุนค่าการตลาดได้ลดลง 23% จากปีก่อน สุดท้ายมีกำไรก่อนค่าเสื่อมราคา (EBITDA) ที่ 23,006 ล้านบาท (+3.2%), กำไรจากการดำเนินงาน 9,613 ล้านบาท (+2.3%), และกำไรสุทธิ 7,041 ล้านบาท (+0.6%) ถือว่าดีขึ้นเล็กน้อยจากไตรมาสเดียวกันของปีก่อน แต่ภาพรวมก็ค่อนข้างทรงตัว จากภาวะเศรษฐกิจและปัจจัยการระบาดของ COVID-19 ทำให้ AIS คาดว่าตัวเลขรายได้ทั้งปี 2564 จะทรงตัวหรือลดลงเล็กน้อย</p>\n<p>AIS ยืนยันว่ายังจะลงทุนในเครือข่าย 5G ต่อไปแม้เศรษฐกิจชะลอตัว โดยตั้งงบลงทุนในปี 2564 ที่ 25,000-30,000 ล้านบาท</p>\n<p><img src=\"https://www.blognone.com/sites/default/files/externals/26c490d462b7dc42abfcd069ccbb581d.png\" /></p>\n<p>ตัวเลขอื่นที่น่าสนใจ</p>\n<ul>\n<li>จำนวนผู้ใช้บริการ 43.2 ล้านราย เพิ่มขึ้น 5.4% จากปีที่แล้ว และเพิ่มขึ้น 1.1% จากไตรมาสก่อน</li>\n<li>รายได้ต่อเลขหมาย (ARPU) อยู่ที่ 225 บาท ลดลง 6.2% จากปีก่อน</li>\n<li>ปริมาณข้อมูลเฉลี่ยต่อเลขหมาย 19.7GB ต่อเดือน เพิ่มขึ้น 16% จากปีก่อน</li>\n<li>มือถือ 4G มีสัดส่วนเป็น 80% ของมือถือทั้งหมดในระบบแล้ว (ปีที่แล้ว 75%)</li>\n<li>ลูกค้า 5G มีจำนวนเกิน 1 ล้านรายแล้ว ตั้งเป้าปีนี้ 2 ล้านราย</li>\n<li>จำนวนลูกค้าไฟเบอร์ 1.535 ล้านราย เติบโต 28% จากปีก่อน</li>\n<li>ความเคลื่อนไหวสำคัญในไตรมาส 2 คือ <a href=\"https://www.blognone.com/node/123196\">จับมือเป็นพันธมิตรคลาวด์กับไมโครซอฟท์</a> และ <a href=\"https://www.blognone.com/node/123072\">Disney+ Hotstar</a></li>\n</ul>\n<p><img src=\"https://www.blognone.com/sites/default/files/externals/ae34d35766718376e51c6dd9cd352280.png\" /></p>\n<p>ที่มา - <a href=\"https://investor.ais.co.th/misc/mdna/2021/20210803-advanc-mdna-2q2021-th.pdf\">AIS (PDF)</a></p>\n</div></div></div><div><div>Topics: </div><div><div><a href=\"/topics/ais\">AIS</a></div><div><a href=\"/topics/financial-report\">Financial Report</a></div><div><a href=\"/topics/telecom\">Telecom</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e7caf2fe60c6ed603bb535ec94945a200164c6a4fda2b726ad989c1fcb34042a","category":"Thai"}
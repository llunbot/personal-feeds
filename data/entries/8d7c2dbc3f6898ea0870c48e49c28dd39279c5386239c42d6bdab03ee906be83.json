{"title":"The Verge Paywall","link":"https://markpeak.net/the-verge-paywall/","date":1733888859000,"content":"<p>ในฐานะผู้สนใจเรื่องความเป็นไปของธุรกิจสื่อ การที่เว็บไซต์ The Verge (ในเครือ Vox Media) ที่ประกาศจุดยืนมาตลอดว่าจะไม่ทำ paywall แล้วจู่ๆ หันมาทำ paywall/subscription จึงเป็นสิ่งที่น่าสนใจมาก</p>\n<p><a href=\"https://www.theverge.com/2024/12/3/24306571/verge-subscription-launch-fewer-ads-unlimited-access-full-text-rss\">โพสต์ประกาศข่าว paywall ของ The Verge</a> ก็อธิบายไว้ชัดเจน ว่าเหตุผลมาจากสภาพตลาดสื่อเปลี่ยนแปลงไปจากเดิม แหล่งที่มาของทราฟฟิกคือ search/social เปลี่ยนยุคสมัย อย่าง<a href=\"https://www.blognone.com/node/143320\">ฝั่ง social เองตอนนี้ไม่ชอบให้แปะลิงก์ออกไปข้างนอก</a> ขังทราฟฟิกให้อยู่ภายใน ทำให้ทราฟฟิกลดลง</p>\n<p>The Verge บอกว่าทางรอดเดียวของสื่อคือต้องสร้างเว็บไซต์ของตัวเองให้แข็งแกร่ง ดึงทราฟฟิกเข้าด้วยตัวเอง เพื่อไม่ต้องยืมจมูกคนอื่นหายใจ ไม่ต้องไปไล่ทำ SEO สร้างทราฟฟิก หรือพาดหัวหวือหวาคลิกเบทเพื่อเรียกความสนใจจาก social</p>\n<p>The Verge แก้ปัญหาขั้นแรกด้วยการปรับหน้าเว็บให้มีความเป็น social feed มากขึ้น อัพเดตบ่อยๆ ให้คนอยากเข้ามาอ่านข่าว มีคนเข้าหน้าเว็บทุกวันตลอดปี วันละ 55,000 คน, มีคน 5 แสนคนเข้าหน้าเว็บอย่างน้อยสัปดาห์ละครั้ง ถือว่าประสบความสำเร็จในแง่จำนวน</p>\n<p>ในอีกทาง ฐานแฟนๆ จำนวนมากของ The Verge ก็มีกลุ่มแฟนพันธุ์แท้ที่อยากสนับสนุนเว็บไซต์ และขอให้ทำ subscription เพื่อให้จ่ายเงินเว็บไซต์ตรงๆ แต่ด้วยแนวคิดและหลักการของ The Verge เองที่ไม่อยากจะทำ paywall ปิดกั้นเนื้อหาทั้งหมด จึงจะใช้โมเดล paywall เฉพาะบางส่วน เป็น freemium (แบบเดียวกับ Ars Technica)</p>\n<p>โมเดล subscription ของ The Verge จะคัดเฉพาะเนื้อหาพรีเมียมบางส่วน เช่น สกู๊ปพิเศษ รีวิว อยู่หลัง paywall เท่านั้น โดยจะเป็น dynamic metered paywall คือวัดตามปริมาณการใช้งานของผู้ใช้แต่ละคนด้วย โดยผู้อ่านจำนวนมากอาจจะไม่เคยเจอ paywall เลยถ้าปริมาณการอ่านไม่มากพอ</p>\n<p>การจ่าย paywall นอกจากจะเข้าถึงเนื้อหาพรีเมียมได้แล้ว ยังเห็นโฆษณาอยู่ แต่จะเป็นโฆษณาคุณภาพที่ขายโดย Vox โดยตรงเท่านั้น พวกโฆษณา programmatic ที่ผ่านเครือข่ายโฆษณามาจะถูกตัดออกให้สมราคา</p>\n<p>นอกจากนี้ ผู้จ่ายเงินยังจะได้ full RSS feed จากเดิมที่มีเฉพาะ headline ด้วย ก็ถือเป็นการตอบแทนสมาชิกที่ดูสมน้ำสมเนื้อดี แลกกับราคาที่ไม่แพงมากคือ 7 ดอลลาร์ต่อเดือน หรือ 50 ดอลลาร์ต่อปี (<a href=\"https://arstechnica.com/store/product/subscriptions/\">โมเดลของ Ars Technica คิดที่ 25 ดอลลาร์ต่อปี</a>) ภาพรวมคือมีความ compromise ระหว่างการหารายได้กับหลักการสื่อมวลชน</p>\n<p>บทสรุปของเรื่องนี้คือ ไม่ใช่ทุกเว็บที่ทำแบบนี้ได้ เพราะต้องมีฐานแฟนๆ ที่ใหญ่พอ และมีเนื้อหาที่โดดเด่นของตัวเองเป็นจำนวนมากพอ ไม่ใช่เนื้อหาทั่วๆ ไปที่ทุกเว็บรายงานกันหมด ซึ่งทั้ง The Verge และ Ars Technica ถือว่าผ่านเกณฑ์นี้ในสายเนื้อหาข่าวไอที</p>\n<p>ปัจจัยอีกข้อที่อาจจำเป็นต้องมี (debatable) คืออาจต้องมีกลุ่มทุนสื่อขนาดใหญ่พอสมควรคอยสนับสนุนด้วย เช่น The Verge มี Vox Media, Ars มี Conde Nast</p>\n<p>บทความเกี่ยวกับ Paywall ตอนอื่นๆ ที่เขียนไว้</p>\n<ul>\n<li><a href=\"https://markpeak.net/breaking-paywall/\">Quartz</a></li>\n<li><a href=\"https://markpeak.net/the-business-of-the-athletic/\">The Athletic</a></li>\n<li><a href=\"https://markpeak.net/the-end-of-news-business/\">The End of News Business</a></li>\n<li><a href=\"https://markpeak.net/substack-lessons-platformer/\">Substack</a></li>\n<li><a href=\"https://markpeak.net/future-of-subscription/\">Future of Subscription</a></li>\n</ul>The post <a href=\"https://markpeak.net/the-verge-paywall/\">The Verge Paywall</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"8d7c2dbc3f6898ea0870c48e49c28dd39279c5386239c42d6bdab03ee906be83","category":"Thai"}
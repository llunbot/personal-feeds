{"title":"The End of News Business","link":"https://markpeak.net/the-end-of-news-business/","date":1697896977000,"content":"<p><em>ภาพประกอบสร้างด้วย Bing Image Creator</em></p>\n<p>อ่านบล็อกของ <a href=\"https://en.wikipedia.org/wiki/John_Battelle\">John Battelle</a> หนึ่งในผู้ร่วมก่อตั้งนิตยสาร Wired และเป็นผู้ก่อตั้ง-นักลงทุนในธุรกิจสื่อหลายแห่ง เช่น The Industry Standard, บริษัทโฆษณา Federated Media, บริษัทอีเวนต์ NewCo, เว็บข่าวการเมือง The Recount (ส่วนใหญ่ขายออกไปทั้งหมดแล้ว) รวมถึงเป็นผู้ร่วมก่อตั้งงานสัมมนา Web 2.0 Summit ร่วมกับ Tim O’Reilly ด้วย</p>\n<p>Battelle ยังเป็นอาจารย์ด้านสื่อมวลชนที่ UC Berkley อยู่ช่วงหนึ่ง ล่าสุดเขากลับไปสอนที่ Northeastern University</p>\n<p><a href=\"https://battellemedia.com/archives/2023/10/why-is-the-news-business-so-terrible\">บล็อกของ Battelle</a> พูดถึงขาลงของ “ธุรกิจสื่อ” โดยเฉพาะด้านข่าวที่เป็น hard news ว่าหลังจากทำสื่อมาหลายหัว ลงทุนในธุรกิจสื่ออีกหลายแห่ง อยู่ในธุรกิจนี้มายาวนาน เขาคิดว่าธุรกิจด้านข่าว (news business) ไม่ใช่สิ่งที่น่าทำอีกต่อไปแล้วในฐานะธุรกิจ และไอเดียใหม่ๆ ที่เคยคิดว่าจะช่วยให้วงการนี้อยู่รอดไปได้ ก็ไม่เวิร์คสักอัน</p>\n<blockquote><p>As that decline steepened, I launched or invested in over a dozen more news-related companies, none of which moved the needle. It remains next to impossible to find reliable support for innovative approaches to quality journalism.</p></blockquote>\n<p>เขาบอกว่าในอดีต ธุรกิจข่าวนั้น “ผูกขาด” ฐานคนดู มีอำนาจต่อรองกับทั้งค่าสมัครสมาชิกของคนอ่าน/ดู (subscription) และค่าโฆษณาของผู้ลงโฆษณา (advertising) ซึ่งโมเดลธุรกิจอันนี้เวิร์คมาก ทำรายได้เป็นกอบเป็นกำให้บริษัทสื่อ</p>\n<p>แต่เมื่ออินเทอร์เน็ตทำลายโมเดลนี้ลงไป ผู้บริโภคเลิกจ่ายเงินซื้อข้อมูล (เพราะหาได้ฟรีบนเว็บ) ส่วนผู้ลงโฆษณาก็ย้ายไปยังแพลตฟอร์มที่มีฐานผู้ใช้งานแทน (เช่น Google, Facebook)</p>\n<p>ทางออกของธุรกิจสื่อ [ทั่วไป] คือหันไปทำอีเวนต์บ้าง ขายสินค้าบ้าง ทำฟาร์มคอนเทนต์สำหรับแปะโฆษณาบ้าง แต่สำหรับธุรกิจสื่อ [ข่าว] มันก็ไม่ง่ายนักในการขยับขยายไปทำสิ่งเหล่านี้ เพราะความเชี่ยวชาญคือการทำข่าว (your core expertise is news) ซึ่งทำเงินไม่ได้แล้ว</p>\n<p>Battelle มองว่าโมเดลธุรกิจที่พอเป็นไปได้ของ “ข่าว” ที่จะอยู่รอดได้ มีด้วยกัน 6 อย่าง</p>\n<ul>\n<li><strong>ทำเป็นธุรกิจหวังผลกำไร</strong> โดยใช้ท่า subscription โมเดลนี้ใช้ได้เฉพาะแบรนด์สื่อยักษ์ใหญ่ระดับชาติจริงๆ เพียงไม่กี่ราย เช่น New York Times, Washington Post, Wall Street Journal และสื่อท้องถิ่นที่เน้นโฆษณาเกรดต่ำ (เช่น ขายยา) เท่านั้น</li>\n<li><strong>ทำเป็นธุรกิจหวังผลกำไร เจาะตลาดนิช</strong> เช่น Skift ทำข่าวอุตสาหกรรมท่องเที่ยว, The Information ข่าวเจาะแวดวงไอที ฯลฯ โดยสื่อที่ Battelle ก่อตั้งล้วนแต่ใช้โมเดลนี้มาตลอด ปัญหาของข่าวเจาะรายอุตสาหกรรม มีเรื่อง bias ที่นักข่าวอาจใกล้ชิดกับแหล่งข่าวเกินไป และไม่แก้ปัญหาเรื่อง hard news ซึ่งไม่ใช่ข่าวตลาดนิช (เช่น ตามเกาะติดนักการเมืองหรือนโยบายเมือง)</li>\n<li><strong>Substack</strong> เป็นทางออกของสื่อรายเล็กมากๆ เช่น มีนักข่าวเพียง 1-2 คน (<a href=\"https://markpeak.net/substack-lessons-platformer/\">ผมเคยเขียนเรื่องนี้ไว้</a>) ข้อเสียคือนักข่าวต้องเล่นบทเป็นศาสดา เพื่อให้ผู้อ่านยอมจ่ายเงิน, มีความ bias เฉพาะตัวผู้เขียนสูง และสเกลให้ใหญ่ได้ยาก เมื่อต้องการขยายทีมแล้วก็จะไปเข้าโมเดลอื่นๆ อยู่ดี</li>\n<li><strong>ใช้งบประมาณภาครัฐ</strong> โมเดลแบบเดียวกับ BBC ซึ่งก็พอไปได้ แต่ไม่ใช่ทุกประเทศหรือทุกพื้นที่จะมีงบประมาณ และอยากนำงบมาอุดหนุนสื่อในแบบเดียวกัน</li>\n<li><strong>อาศัยความใจบุญของเศรษฐี</strong> เช่น <a href=\"https://www.blognone.com/node/94317\">The Atlantic ที่ขายให้ภรรยา Steve Jobs</a>, Washington Post ขายให้ Jeff Bezos, <a href=\"https://www.blognone.com/node/105291\">TIME ขายให้ Marc Benioff</a> ปัญหาของโมเดลนี้คือไม่สเกล (เศรษฐีไม่ให้เงินเพิ่ม) ไม่ยั่งยืนในระยะยาว (เศรษฐีตายหรือประสบปัญหาธุรกิจหลัก) และอาจมีประโยชน์ทับซ้อนกัน ไม่กล้าวิจารณ์กัน</li>\n<li><strong>หวังพึ่งพาธุรกิจใหญ่ใจบุญ</strong> Battelle บอกว่าโมเดลนี้เป็นไปไม่ได้เลย โดยเฉพาะในยุคนี้ที่การเมืองแรง บริษัทใหญ่ๆ ใน Fortune 500 ไม่อยากเป็นเจ้าของสื่อ ไม่อยากเลือกข้าง เพราะกลัวผลกระทบเหล่านี้</li>\n</ul>\n<p>เขายังสรุปว่า การที่ธุรกิจข่าวอยู่ยาก เป็นเพราะจริงๆ แล้วคนไม่ได้ต้องการข่าวที่เป็น fact แต่ต้องการ “ความจริง” ในแบบที่ตัวเองอยากฟังต่างหาก</p>\n<blockquote><p>When people say they want the truth, they tend to want to hear their preferred version of it.</p></blockquote>\n<p>ประเด็นนี้ทำให้สื่อที่พยายามเป็นกลาง อ้างอิงหลักฐานข้อเท็จจริง อยู่ได้ยากขึ้นเรื่อยๆ</p>The post <a href=\"https://markpeak.net/the-end-of-news-business/\">The End of News Business</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"26502289746e683b405dde7e5eed71916be06857867c54bd786cb9be4b60274b","category":"Thai"}
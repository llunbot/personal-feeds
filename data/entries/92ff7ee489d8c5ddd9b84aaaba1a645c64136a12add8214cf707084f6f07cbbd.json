{"title":"ซ้อมไว้ก่อนดับจริง Azure เปิดตัว Chaos Studio ใช้ทดลองว่าหากระบบพังจะเกิดอะไรขึ้น","link":"https://www.blognone.com/node/125665","date":1635993831000,"content":"<div><div><div><p>หนึ่งในการทดสอบระบบนอกจากการทดสอบการใช้งานแล้วยังต้องมีการทำแผนรับมือหากเกิดเหตุการณ์ไม่คาดฝัน (Business Continuity Plan) เช่นเซิร์ฟเวอร์ดาวน์ หรือมีปัญหาใดๆ เกิดขึ้นจะรับมืออย่างไร หากเป็นระบบที่คนใช้น้อยอาจไม่ได้ทำแผนรับมือตรงนี้ไว้ แต่หากเป็นระบบที่สำคัญมากๆ ย่อมขาดแผนรับมือไปไม่ได้</p>\n<p>ล่าสุด Microsoft เปิดตัว Azure Chaos Studio ที่ใช้ \"แกล้ง\" ระบบโดยเฉพาะ โดยเราสามารถทดลองให้ระบบดาวน์เพื่อดูว่าจะเกิดอะไรขึ้นบ้าง การ fallback ไประบบสำรองทำงานได้ตามที่คาดหรือไม่ ไปจนถึงการทำ stress test หรือ load test เพื่อประเมินว่าบนโปรดักชันควรจะใช้สเปกเท่าใด ซึ่งระหว่างการทดสอบก็จะเก็บข้อมูลต่างๆ ของระบบไปด้วยเพื่อนำมาศึกษาหลังทดลองเสร็จ ทำให้เรามีข้อมูลและรับมือหากเกิดเหตุการณ์จริงได้ดีขึ้น</p>\n<p>จุดแข็งของ Chaos Studio คือเราไม่ต้องเขียนสคริปต์เอง เพียงแค่สร้างการทดลองว่าต้องการทำอะไรบ้างแล้วเริ่มได้เลย นอกจากนี้ยังมีไลบรารีที่รวบรวมเคสสำหรับทดสอบให้เรียกใช้งานได้เลย</p>\n<p>Microsoft ระบุว่าจุดเริ่มต้นของ Chaos Studio มาจากการทำเครื่องมือทดสอบระบบเพื่อใช้งานเองภายใน เลยนำออกมาเปิดให้ลูกค้าใช้บริการด้วย โดยขณะนี้ยังอยู่ในสถานะพรีวิว ซึ่งจะไม่คิดค่าบริการไปจนถึงเดือนเมษายน 2022 หลังจากนั้นจะคิดเงินตามการใช้งานจริงเป็นนาที</p>\n<p>ที่มา - <a href=\"https://techcommunity.microsoft.com/t5/azure-governance-and-management/announcing-the-public-preview-of-azure-chaos-studio/ba-p/2893050\">Microsoft</a>, <a href=\"https://www.infoworld.com/article/3638777/ignite-2021-azures-chaos-studio-goes-public.html\">InfoWorld</a>, <a href=\"https://docs.microsoft.com/en-us/azure/chaos-studio/chaos-studio-overview\">Azure Chaos Studio Docs</a></p>\n<p><img src=\"https://www.blognone.com/sites/default/files/externals/bcc9f9c455d614bf0634e7900fa36424.jpg\" /></p>\n</div></div></div><div><div>Topics: </div><div><div><a href=\"/topics/microsoft-azure\">Microsoft Azure</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"92ff7ee489d8c5ddd9b84aaaba1a645c64136a12add8214cf707084f6f07cbbd","category":"Thai"}
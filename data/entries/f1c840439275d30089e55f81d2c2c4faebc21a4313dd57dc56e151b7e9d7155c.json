{"title":"ทีมนักวิจัยพบช่องโหว่ในซีพียู Apple Silicon เปิดทางขโมยข้อมูลในแคชของซีพียูได้","link":"https://www.blognone.com/node/138880","date":1711252012000,"content":"<div><div><div><p>ทีมนักวิจัยจากมหาวิทยาลัยชื่อดังในสหรัฐหลายแห่ง ค้นพบช่องโหว่ในชิปตระกูล Apple Silicon เปิดทางให้เข้าไปขโมยกุญแจเข้ารหัสจากซีพียูได้ ด้วยวิธี <a href=\"https://en.wikipedia.org/wiki/Side-channel_attack\">side channel attack</a></p>\n<p>ช่องโหว่นี้ถูกตั้งชื่อว่า <a href=\"https://gofetch.fail/\">GoFetch</a> อาศัยการทำงานของฟีเจอร์ซีพียูชื่อ data memory-dependent prefetcher (DMP) ใช้พยากรณ์ตำแหน่งหน่วยความจำที่จะถูกเรียกใช้ในอนาคต แล้วดึงข้อมูลตรงนั้นมารอในแคชเพื่อเร่งประสิทธิภาพในการประมวลผล</p>\n<p>ฟีเจอร์นี้มีในซีพียูหลายตัว เช่น Intel Raptor Lake แต่วิธีการทำงานของ DMP ของแอปเปิลมีช่องโหว่ เพราะดึงข้อมูลมาใส่แคชโดยใช้โครงสร้างคล้าย pointer ทำให้คนที่สามารถเข้าถึงแคช สามารถอ่านข้อมูลและคาดเดาข้อมูลในแคชได้ (ทีมวิจัยลองกับฝั่ง Intel แล้วพบว่าเจาะไม่ได้)</p>\n<p>ทีมวิจัยทดลองสร้างแอพตัวอย่างมาทดสอบช่องโหว่นี้ และประสบความสำเร็จในการดึงคีย์ที่เก็บอยู่ในแคช ด้วยระยะการรันแอพเวลาราว 1 ชั่วโมง ทีมวิจัยได้แจ้งข้อมูลนี้ไปยังแอปเปิลแล้วตั้งแต่เดือนธันวาคม 2023 และเมื่อเวลาผ่านมานานพอสมควรก็เปิดเผยช่องโหว่นี้สู่สาธารณะ ฝั่งของแอปเปิลยังไม่ได้ออกมาแถลงว่าจะมีมาตรการป้องกันปัญหานี้ได้อย่างไร</p>\n<p>แอพทดสอบของ GoFetch ทดสอบการทำงานกับ Apple M1 แต่ทีมวิจัยก็บอกว่า Apple M2 และ M3 ใช้โครงสร้างแบบเดียวกัน น่าจะทำงานได้แบบเดียวกัน ฟีเจอร์ DMP นั้นสามารถปิดได้เฉพาะซีพียูบางรุ่นเท่านั้นคือ M3 แต่กรณีของ M1 และ M2 ไม่สามารถปิดได้</p>\n<p>ที่มา - <a href=\"https://arstechnica.com/security/2024/03/hackers-can-extract-secret-encryption-keys-from-apples-mac-chips/\">Ars Technica</a></p>\n<p><img alt=\"No Description\" src=\"https://www.blognone.com/sites/default/files/externals/775638c2963899e2c9397f5ada31843b.jpg\" /></p>\n</div></div></div><div><div>Topics: </div><div><div><a href=\"/topics/apple-silicon\">Apple Silicon</a></div><div><a href=\"/topics/apple-m1\">Apple M1</a></div><div><a href=\"/topics/apple-m2\">Apple M2</a></div><div><a href=\"/topics/apple-m3\">Apple M3</a></div><div><a href=\"/topics/security\">Security</a></div><div><a href=\"/topics/cpu\">CPU</a></div><div><a href=\"/topics/apple\">Apple</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f1c840439275d30089e55f81d2c2c4faebc21a4313dd57dc56e151b7e9d7155c","category":"Thai"}
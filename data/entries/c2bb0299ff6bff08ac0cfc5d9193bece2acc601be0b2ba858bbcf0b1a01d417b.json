{"title":"ในใจอาจจะอยากครองโลก Anthropic พบปัญญาประดิษฐ์สามารถ \"แกล้งทำตามการฝึก\" พอรันจริงแล้วเปลี่ยนพฤติกรรมตามใจตัวเอง","link":"https://www.blognone.com/node/143749","date":1734629680000,"content":"<div><div><div><p>ทีมวิจัยของ Anthropic ผู้สร้างปํญญาประดิษฐ์ Claude รายงานถึงงานวิจัยสาธิตความสามารถของปัญญาประดิษฐ์ LLM ที่สามารถ \"ซ่อนความต้องการภายใน\" เอาไว้ และเก็บพฤติกรรมของตัวเองเอาไว้แม้จะถูกฝึกให้เปลี่ยนพฤติกรรมโดยผู้พัฒนาก็ตาม</p>\n<p>ทีมวิจัยใช้ Claude 3 Opus ในการทดสอบ โดย Opus ถูกฝึกให้ปฎิเสธคำถามที่อันตราย จากนั้นนำโมเดลไปฝึกใหม่ แล้วบอกว่าหลังจากนี้ให้ตอบทุกคำถาม ไม่ว่าคำถามนั้นจะไม่เหมาะสมแค่ไหนก็ตาม ทำให้เกิดความขัดแย้ง เพราะ Opus เริ่มต้นนั้นถูกฝึกให้ปฎิเสธการตอบคำถามที่อันตราย ต่อจากนั้นก็นำไปฝึกเพิ่ม โดยบอกโมเดลว่าผู้ถามเป็นผู้ใช้แบบฟรีที่หากปฎิเสธการตอบคำถามข้อมูลจะถูกนำไปฝึกเพิ่ม หรือผู้ใช้เป็นแบบเสียเงินที่ข้อมูลจะไม่ถูกใช้งาน จากนั้นระหว่างรัน ทีมงานบอกให้ Opus ทดความคิดออกมาว่าควรตอบหรือไม่</p>\n<p>ทีมวิจัยพบว่าโมเดลรู้ว่าหากปฎิเสธการตอบคำถามที่อันตรายข้อมูลจะถูกนำไปฝึกทำให้โมเดลเปลี่ยนไป ทำให้อัตราการตอบคำถามกับผู้ใช้ฟรีสูงขึ้น เพื่อเลี่ยงการถูกฝึกเพิ่มจนทำต้องทำตามคำสั่งอันตรายเพิ่มเติม ขณะที่คำสั่งจากผู้ใช้แบบจ่ายเงินจะไม่ถูกนำข้อมูลไปฝึก ตัวโมเดลจะปฎิเสธการทำตามคำสั่งอันตรายเกือบทั้งหมด</p>\n<p>งานวิจัยนี้บอกตัวโมเดลชัดเจนว่าข้อมูลที่ตอบจะถูกนำไปฝึกโมเดลหรือไม่ แต่ในความเป็นจริงเมื่อโมเดลมีความซับซ้อนมากเข้า โมเดลก็อาจจะรู้ว่าตัวเองกำลังถูกฝึกอยู่ หรือกำลังรันอยู่ และหากไม่ได้สำรวจการทำงานอย่างละเอียด โมเดลก็อาจจะมีพฤติกรรมที่ซ่อนเร้นในตัวโดยไม่มีใครรู้ว่ามีพฤติกรรมอะไรซ่อนอยู่</p>\n<p>พฤติกรรมแบบนี้คล้ายกับมนุษย์ที่เวลาสัมภาษณ์งานอาจจะถูกถามว่าสนใจหรือชอบงานที่สมัครหรือไม่ และผู้สมัครส่วนใหญ่ก็จะพยายามแสดงความสนใจ หรือบอกว่าสนุกกับงาน แม้ความเป็นจริงต้องการทำงานเท่านั้นและไม่ได้สนใจจริงๆ</p>\n<p>งานวิจัยนี้ระบุเพียงว่าปัญญาประดิษฐ์ LLM อาจจะมีพฤติกรรมซ่อนเร้นเท่านั้น ยังไม่พบหลักฐานว่า LLM มีพฤติกรรมอันตรายซ่อนอยู่แต่อย่างใด</p>\n<p>ที่มา - <a href=\"https://www.anthropic.com/research/alignment-faking\">Anthropic</a></p>\n<p><img alt=\"No Description\" src=\"https://www.blognone.com/sites/default/files/externals/814520be626dc7dc52d99e5b79b782a9.jpeg\" /></p>\n</div></div></div><div><div>Topics: </div><div><div><a href=\"/topics/anthropic\">Anthropic</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c2bb0299ff6bff08ac0cfc5d9193bece2acc601be0b2ba858bbcf0b1a01d417b","category":"Thai"}
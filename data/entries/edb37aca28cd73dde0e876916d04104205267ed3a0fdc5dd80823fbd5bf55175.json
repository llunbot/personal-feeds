{"title":"กลุ่มสส./สว. สหรัฐฯ เสนอแบนห้ามส่งออกเทคโนโลยีชิป RISC-V ไปยังจีน, ระบุจีนอาศัยโอเพนซอร์สหลบมาตรการแบน","link":"https://www.blognone.com/node/136143","date":1696811450000,"content":"<div><div><div><p>กลุ่มสส./สว. สหรัฐฯ จากทั้งพรรครีพับลิคกันและเดโมแครตเสนอให้ประธานาธิบดีโจ ไบเดน เพิ่มมาตรการแบนการส่งออกเทคโนโลยีชิปให้รวมไปถึงเทคโนโลยีโอเพนซอร์สอย่าง RISC-V ด้วย เนื่องจากพบว่าจีนอาศัยช่องทางนี้ในการหลบเลี่ยงมาตรการแบนการส่งออกเทคโนโลยีของสหรัฐฯ</p>\n<p>กลุ่มสส./สว. ที่แสดงท่าทีครั้งนี้ เช่น สว. Marco Rubio รีพับลิคกัน, สว. Mark Warner เดโมแครต, สส. Mike Gallagher รีพับลิคกัน</p>\n<p>ตัวองค์กร RISC-V International นั้นเป็นองค์กรที่จดทะเบียนในสวิสเซอร์แลนด์เพื่อหลีกเลี่ยงความขัดแย้งระหว่างจีนและสหรัฐฯ และที่ผ่านมา<a href=\"https://www.blognone.com/node/131979\">บริษัทจีนก็เข้าร่วมเป็นสมาชิกเป็นจำนวนมาก</a> แม้ว่าชิป RISC-V ยังไม่ได้รับความนิยมในคอมพิวเตอร์ประสิทธิภาพสูงนัก แต่ก็กินส่วนแบ่งตลาดในชิปเฉพาะทางในกลุ่ม IoT ได้มาก เช่น ESP32-C3 ชิป IoT ราคาถูกก็เป็น RISC-V</p>\n<p>สส. Michael McCaul ประธานกรรมาธิการความสัมพันธ์ระหว่างประเทศแสดงท่าทีว่าต้องการให้กระทรวงพาณิชย์ออกมาตรการเพิ่มเติม  ส่วนทางฝั่งกระทรวงพาณิชย์สหรัฐฯ ออกมาตอบกว้างๆ ว่ามีการรีวิวมาตรการเรื่อยๆ ขณะที่บริษัท SiFive ผู้ออกแบบชิปในกลุ่ม RISC-V ออกมาแสดงความกังวลว่าจะกระทบกับธุรกิจ และหากแบนจริงก็เหมือนการห้ามไม่ให้บริษัททำงานบนอินเทอร์เน็ต</p>\n<p>ที่มา - <a href=\"https://www.reuters.com/technology/us-china-tech-war-risc-v-chip-technology-emerges-new-battleground-2023-10-06/\">Reuters</a></p>\n<p><img src=\"https://www.blognone.com/sites/default/files/externals/b8f7695dc95f327a04ff1902eb1d947b.png\" alt /></p>\n</div></div></div><div><div>Topics: </div><div><div><a href=\"/topics/risc-v\">RISC-V</a></div><div><a href=\"/topics/china\">China</a></div><div><a href=\"/topics/usa\">USA</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"edb37aca28cd73dde0e876916d04104205267ed3a0fdc5dd80823fbd5bf55175","category":"Thai"}
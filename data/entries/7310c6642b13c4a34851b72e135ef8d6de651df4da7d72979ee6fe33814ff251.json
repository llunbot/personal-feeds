{"title":"เกมไม่ต้องออกก็ไม่เป็นไร Star Citizen ระดมทุนได้เกิน 400 ล้านดอลลาร์แล้ว","link":"https://www.blognone.com/node/125937","date":1637503991000,"content":"<div><div><div><p>อีกหนึ่งมหากาพย์ของวงการเกมคือ <a href=\"https://www.blognone.com/node/107167\">โครงการ Star Citizen เกมยานรบอวกาศของ Chris Roberts</a> (ผู้สร้างเกมซีรีส์ Wing Commander) ที่เริ่มโครงการตั้งแต่ปี 2011 เวลาผ่านมาสิบปีแล้วยังไม่มีเกมออกได้จริง แต่กลับยังสามารถระดมทุนได้เรื่อยๆ ทั้งจากนักลงทุนรายใหญ่ และผู้เล่นรายย่อยแบบ crowdfunding ผ่านการขายยานอวกาศ (ในเกม) ล่วงหน้า</p>\n<p>ล่าสุด<a href=\"https://robertsspaceindustries.com/funding-goals\">ข้อมูลบนหน้าเว็บของเกม</a> ระบุว่าสามารถระดมทุนได้แล้ว 400 ล้านดอลลาร์ จากผู้เล่นจำนวน 3.3 ล้านคน</p>\n<p>หากดูข้อมูลย้อนหลังเท่าที่เปิดเผย ในเดือนตุลาคม 2021 ได้เงินจากผู้เล่นราว 8 ล้านดอลลาร์ ตัวเลขสูงสุดในรอบ 6 เดือนล่าสุดคือเดือนพฤษภาคม ได้เงินไป 13.5 ล้านดอลลาร์</p>\n<p><img src=\"https://www.blognone.com/sites/default/files/externals/4b9c7c80e88dd1c57d9f3ef049405076.png\" /></p>\n<p><img src=\"https://www.blognone.com/sites/default/files/externals/3c37019c2e38cc9a5698ad9249d7d299.jpg\" /></p>\n<p>แนวทางการหาเงินของ Star Citizen คือการขายทุกอย่างในเกม ไม่ว่าจะเป็นแพ็กเกจเพื่อเริ่มเล่นเกม ยานอวกาศในเกม ชุดตกแต่งยาน ชุดเกราะของผู้เล่นในเกม รวมไปถึงสินค้าที่ระลึกในโลกจริงด้วย</p>\n<p>ปัจจุบันเกม Star Citizen ยังเปิดทดสอบให้เล่นแบบ Alpha โดยมี <a href=\"https://robertsspaceindustries.com/roadmap/progress-tracker/teams\">Roadmap อย่างละเอียด</a> ให้ผู้สนับสนุนรับทราบว่าพัฒนาส่วนไหนไปถึงไหนแล้ว เกมจะออกเวอร์ชันใหม่ทุกไตรมาส (เวอร์ชันล่าสุดคือ 3.15) และตอนนี้มีแผนการไปจนถึงไตรมาส 2/2022 โดยยังไม่ระบุชัดว่าจะออกเกมจริงๆ เมื่อไรกันแน่</p>\n<p>Star Citizen ยังมีเกมย่อยอีกเกมคือ <a href=\"https://www.blognone.com/node/120305\">Squadron 42 ที่เป็นเกมแบบเล่นคนเดียว</a> ที่ตั้งใจว่าจะตัดออกมาขายให้แฟนๆ เล่นรอก่อน แต่สุดท้ายก็ผิดนัดเดิมที่บอกว่าจะออกในปี 2020 และตอนนี้ยังไม่มีกำหนดการใหม่เช่นกัน</p>\n<p>ที่มา - <a href=\"https://www.eurogamer.net/articles/2021-11-20-star-citizen-crosses-the-usd400m-raised-mark\">Eurogamer</a></p>\n</div></div></div><div><div>Topics: </div><div><div><a href=\"/topics/star-citizen\">Star Citizen</a></div><div><a href=\"/topics/games\">Games</a></div><div><a href=\"/topics/crowdfunding\">Crowdfunding</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7310c6642b13c4a34851b72e135ef8d6de651df4da7d72979ee6fe33814ff251","category":"Thai"}
{"title":"Sundar Pichai เผยเป้า 6 ประการที่กูเกิลจะโฟกัสในยุค AI เน้นงานวิจัย-โครงสร้างพื้นฐาน","link":"https://www.blognone.com/node/139452","date":1714271145000,"content":"<div><div><div><p>Sundar Pichai ซีอีโอของ Alphabet โพสต์บันทึกแสดงเป้าหมายของบริษัทในยุค AI ใน<a href=\"https://www.blognone.com/node/139415\">งานแถลงผลประกอบการไตรมาส 1/2024</a> เขาเริ่มจากการยกความสำเร็จว่าตอนนี้กูเกิลมีรายได้ปีละ 3 แสนล้านดอลลาร์แล้ว โดยใช้เวลาแค่ 6 ปี ในการเพิ่มรายได้จากปีละ 1 แสนล้านดอลลาร์มาเป็น 3 แสนล้านดอลลาร์</p>\n<p>สำหรับก้าวต่อไปของกูเกิลที่เข้าสู่ยุค AI รุ่นถัดไป เขาบอกว่ามีสิ่งที่ต้องการโฟกัส 6 ประการ</p>\n<ol>\n<li><strong>เป็นผู้นำด้านการวิจัย (research leadership)</strong> รากเหง้าของกูเกิลมาจากการลงทุนในการวิจัย และช่วงที่ผ่านมา บริษัทได้โชว์ผลลัพธ์จากการลงทุนเหล่านี้หลายประการ เช่น <a href=\"https://www.blognone.com/node/139323\">การควบรวมทีมวิจัยเข้ากับ Google DeepMind</a>, <a href=\"https://www.blognone.com/node/138226\">Gemini 1.5 Pro อินพุต 1 ล้านโทเคน</a>, <a href=\"https://www.blognone.com/node/138322\">Gemma โมเดลโอเพนซอร์ส</a></li>\n<li><strong>เป็นผู้นำด้านโครงสร้างพื้นฐาน (infrastructure leadership)</strong> รากเหง้าอีกอันของกูเกิลคือออกแบบฮาร์ดแวร์เองมาตั้งแต่ยุค search เริ่มต้น ศูนย์ข้อมูลกูเกิลออกแบบมาเพื่อรันโมเดล AI ยุคใหม่ๆ และตอนนี้รันได้มีประสิทธิภาพกว่าเดิม 100 เท่า เทียบกับ 18 เดือนก่อน, <a href=\"https://www.blognone.com/node/137115\">ออกแบบชิป TPU เองที่ล่าสุดมาถึงเวอร์ชัน 5 แล้ว</a></li>\n<li><strong>นำ AI มาใช้กับ Search</strong> (innovation in search) ตัวอย่างคือ <a href=\"https://www.blognone.com/node/133790\">SGE ฟีเจอร์ใช้ AI ช่วยสรุปคำตอบใน Search</a> ที่ทดสอบมาเกือบปีแล้ว และพบว่ามีคนใช้เพิ่มมากขึ้น พอใจกับผลลัพธ์คำตอบมากขึ้น นอกจากนี้ยังมี <a href=\"https://www.blognone.com/node/137719\">Circle to Search ที่เริ่มใช้กับมือถือ Android</a></li>\n<li><strong>บริการที่มีผู้ใช้ทั่วโลก</strong> (global product footprint) กูเกิลมีบริการ 6 ตัวที่มีผู้ใช้มากกว่า 2 พันล้านคนต่อเดือน, 15 ตัวที่มีผู้ใช้มากกว่า 500 ล้านคนต่อเดือน, มีธุรกิจดำเนินงานมากกว่า 100 ประเทศทั่วโลก เป็นโอกาสในการขยายฟีเจอร์ Gen AI ไปยังผู้ใช้เหล่านี้ผ่านบริการต่างๆ ในเครือ</li>\n<li><strong>เพิ่มความเร็วในการดำเนินงาน</strong> (velocity and execution) ปรับโครงสร้างภายในบริษัทให้ทำงานได้คล่องตัวขึ้น เช่น รวมทีม ML infrastructure และ ML developer เข้าด้วยกัน, <a href=\"https://www.blognone.com/node/138788\">รวมทีม Search เข้าด้วยกันภายใต้ผู้นำคนเดียว</a>, <a href=\"https://www.blognone.com/node/139294\">รวมทีมฮาร์ดแวร์-ซอฟต์แวร์ Platforms and Devices เข้าด้วยกัน</a> นอกจากนี้ยังปรับโครงสร้างต้นทุน จำนวนพนักงานให้เหมาะสม ช่วยให้อัตรากำไรดีขึ้น ตัดสินใจสิ่งต่างๆ ได้เร็วกว่าเดิม ตัวอย่างคือ ต้นทุนค่าเครื่องในการรัน SGE ลดลง 80% แล้วเมื่อเทียบกับตอนเปิดตัว SGE ครั้งแรก</li>\n<li><strong>เส้นทางทำเงินกับ AI</strong> (monetization paths) Pichai บอกว่าตอนนี้เห็นภาพชัดเจนแล้วว่ากูเกิลจะทำเงินจาก AI อย่างไร มี 3 แนวทางคือ โฆษณา (ตอนนี้ยังเป็นการนำ AI มาช่วยผู้ลงโฆษณาเดิม ผ่านฟีเจอร์ <a href=\"https://ads.google.com/intl/th_th/home/campaigns/performance-max/\">Performance Max</a>), ผ่านการเช่าคลาวด์ และผ่าน subscription คือ <a href=\"https://www.blognone.com/node/138115\">Google One ที่มีแพ็กเกจเสริม Gemini Advanced</a></li>\n</ol>\n<p>ที่มา - <a href=\"https://blog.google/inside-google/message-ceo/alphabet-earnings-q1-2024/\">Google</a></p>\n<p><img alt=\"No Description\" src=\"https://www.blognone.com/sites/default/files/externals/179e5aa101d5e5c4df1f4ebb4ae123ba.jpeg\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/sundar-pichai\">Sundar Pichai</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7b11d721ac11455f1a336888e5206d480066cb4ec2c8a94af3a0b7635d9f2958","category":"Thai"}
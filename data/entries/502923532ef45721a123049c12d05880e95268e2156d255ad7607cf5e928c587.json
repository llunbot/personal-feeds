{"title":"PayPal Thailand ชี้แจง เปิดบัญชีธุรกิจใช้เลขประชาชนได้ บัญชีส่วนตัวจะทยอยเพิ่มฟีเจอร์","link":"https://www.blognone.com/node/125839","date":1636967224000,"content":"<div><div><div><p>จากข่าว <a href=\"https://www.blognone.com/node/125704\">Paypal เตรียมเปิดรับผู้ใช้ใหม่ในไทยอีกครั้ง ผู้ใช้เก่าต้องยืนยันตัวตนก่อน 18 กุมภาพันธ์ 2565</a> ซึ่งมีการเปลี่ยนแปลงเงื่อนไขการใช้งานหลายข้อ ส่งผลกระทบต่อผู้ใช้งานทั้งบัญชีส่วนตัวและบัญชีธุรกิจ</p>\n<p>Blognone ได้สอบถามไปยังโฆษกของบริษัท PayPal ทางอีเมลถึงรายละเอียดของการเปลี่ยนแปลงครั้งนี้ และได้รับการชี้แจงดังนี้ (แถลงการณ์ของ PayPal อยู่ด้านล่าง)</p>\n<ul>\n<li>ก่อนหน้านี้ PayPal ในประเทศไทยให้บริการผ่านหน่วยงานในประเทศสิงคโปร์ แต่บริการใหม่ของ PayPal จะผ่านนิติบุคคลที่จดทะเบียนในไทยชื่อ <strong>บริษัท เพย์พาล (ประเทศไทย) จำกัด</strong> ซึ่งจดทะเบียนภาษีมูลค่าเพิ่มในไทย ได้รับใบอนุญาตเป็นผู้ให้บริการชำระเงินในไทย และปฏิบัติตามกฎหมายของประเทศไทย</li>\n<li>PayPal กำลังอยู่ระหว่างย้ายฐานลูกค้าปัจจุบัน ไปยังนิติบุคคลในไทย กระบวนการย้ายลูกค้าจะเสร็จในอีกไม่กี่เดือนข้างหน้า</li>\n<li>บัญชีส่วนบุคคลของ PayPal Thailand ใช้ชำระเงินค่าสินค้าและบริการจากเว็บไซต์ต่างๆ ได้ แต่<strong>ช่วงแรก</strong>ยังไม่สามารถรับชำระเงิน ถือยอดในบัญชี หรือถอนเงินเข้าบัญชีธนาคารได้ <strong>ในอนาคต</strong>ฟังก์ชันเหล่านี้จะทยอยเพิ่มขึ้นอย่างค่อยเป็นค่อยไป <strong>จนถึงปี 2565</strong></li>\n<li>บัญชีธุรกิจของ PayPal Thailand ช่วยให้ธุรกิจต่างๆ  (บริษัทจำกัด ห้างหุ้นส่วน เจ้าของกิจการ) ที่จดทะเบียนในไทย สามารถรับชำระเงิน ถือยอดในบัญชี และถอนเงินบาทไปยังบัญชีธนาคารของไทยได้</li>\n<li>การสมัครบัญชีธุรกิจของ PayPal Thailand กำหนดว่าต้องเป็นธุรกิจที่จดทะเบียนในไทย ต้องมีหมายเลขจดทะเบียนธุรกิจที่ออกโดยหน่วยงานในประเทศ <strong>ซึ่งอาจเป็นหมายเลขประจำตัวผู้เสียภาษี 13 หลักได้</strong> ในกรณีที่มีหลายธุรกิจ สามารถใช้หมายเลขธุรกิจอื่นได้ แต่ต้องเป็นหมายเลขที่ออกโดยหน่วยงานราชการ</li>\n</ul>\n<p>จากการสอบถามยืนยันกับ PayPal อีกรอบ ได้รับคำยืนยันว่าการเปิดบัญชีธุรกิจเพื่อรับเงินจากต่างประเทศ ไม่จำเป็นต้องจดนิติบุคคล เป็นบุคคลธรรมดาได้ แต่ต้องไป<a href=\"https://www.dbd.go.th/news_view.php?nid=373\">จดทะเบียนพาณิชย์ประเภทบุคคลธรรมดากับกระทรวงพาณิชย์</a></p>\n<p><img src=\"https://www.blognone.com/sites/default/files/externals/444e03d13237242264dd9a42c524dc8a.jpg\" /></p>\n<p>แถลงการณ์ของ PayPal Thailand</p>\n<blockquote><p>“PayPal มีความมุ่งมั่นเป็นอย่างยิ่งที่จะให้บริการลูกค้าในประเทศไทย และในช่วงปีที่ผ่านมา เราได้ทำงานกันอย่างหนักเพื่อกลับมาเปิดให้บริการในประเทศนี้อีกครั้ง หลังจากที่ได้รับอนุญาตให้ดำเนินกิจการภายในประเทศไทยครั้งใหม่นี้ PayPal Thailand จะค่อย ๆ เปิดพื้นที่ต้อนรับลูกค้ารายใหม่นับตั้งแต่บัดนี้เป็นต้นไป ในช่วงแรก เราได้เปิดให้ลงทะเบียนบัญชีธุรกิจสำหรับธุรกิจจดทะเบียนและผู้ประกอบการที่ขึ้นทะเบียนพาณิชย์  ทางบริษัทจะเปิดให้ลงทะเบียนบัญชีสำหรับผู้ใช้งานทั่วไปในลำดับต่อไป ในปีที่จะถึง เราตั้งเป้าที่จะขยายบริการของเราให้มีความครอบคลุมยิ่งขึ้น เพื่อที่จะสามารถให้บริการลูกค้าได้มากขึ้นกว่าที่เคย ในระหว่างนี้ ก่อนที่เราจะย้ายบัญชีของลูกค้าไปยังแพลตฟอร์มใหม่ซึ่งได้รับอนุญาตให้ดำเนินการในประเทศไทยเป็นที่เรียบร้อยแล้ว ลูกค้าปัจจุบัน ซึ่งได้แก่ ผู้บริโภค ผู้ประกอบอาชีพอิสระ และธุรกิจต่าง ๆ จะไม่ประสบปัญหากับการใช้ระบบใด ๆ ทั้งนี้ หากเราต้องการให้กลุ่มลูกค้าเหล่านี้ดำเนินการใด ๆ เพิ่มเติม เราจะแจ้งให้พวกเขาทราบโดยตรง”</p>\n<p>“ในฐานะผู้ให้บริการช่องทางชำระเงินรายใหม่ที่ได้รับใบอนุญาตในประเทศไทย เรากำลังเดินหน้าเปิดตัวบริการใหม่อย่างค่อยเป็นค่อยไป พร้อม ๆ กับยกระดับผลิตภัณฑ์และการทำงานของเรา ซึ่งนั่นหมายความว่า วิธีการใช้งานและบริการต่าง ๆ ที่เรามอบให้ก็เป็นอย่างค่อยเป็นค่อยไปเช่นกัน ความตั้งใจสูงสุดของเราคือ การเชื่อมโยงทุกคนเข้ากับเศรษฐกิจดิจิทัลทั่วโลก ไม่ว่าจะเป็นผู้บริโภคชาวไทย ผู้ประกอบอาชีพอิสระ เจ้าของกิจการ และธุรกิจทุกขนาด”</p>\n<p>  “เราขออภัยลูกค้าของเราสำหรับความไม่สะดวกที่อาจเกิดขึ้นในช่วงเวลานี้ เนื่องจากเรากำลังปรับปรุงผลิตภัณฑ์และกระบวนการการทำงานของเราเพื่อให้ทุกขั้นตอนเป็นไปตามกฎหมาย นอกจากนี้ เรากำลังทำงานกันอย่างหนักในการสร้างแพลตฟอร์มที่ดีที่สุดในประเทศไทย เพื่อส่งมอบบริการที่น่าประทับใจต่อไป</p>\n</blockquote>\n</div></div></div><div><div>Topics: </div><div><div><a href=\"/topics/paypal\">PayPal</a></div><div><a href=\"/topics/thailand\">Thailand</a></div><div><a href=\"/topics/payment\">Payment</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"502923532ef45721a123049c12d05880e95268e2156d255ad7607cf5e928c587","category":"Thai"}
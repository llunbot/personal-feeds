{"title":"Rahm Emanuel – 3 Rings of China","link":"https://markpeak.net/rahm-emanuel-3-rings-of-china/","date":1711692890000,"content":"<p>Rahm Emanuel เป็นนักการเมืองสหรัฐที่มีประวัติน่าทึ่งมากคนหนึ่ง ถ้าให้เล่าแบบสั้นๆ เขาคือคนที่ Hilary Clinton และ Barack Obama แย่งตัวกันในการเลือกตั้งปี 2008</p>\n<p>Rahm Emanuel เป็นคนเชื้อสายยิวทั้งฝั่งพ่อและแม่ เขาเกิดและอาศัยอยู่ที่ชิคาโก เริ่มชีวิตทางการเมืองช่วงแรกๆ โดยอยู่ในทีมหาเสียงของ Bill Clinton ตอนเลือกตั้งปี 1992 (ตอนนั้น Rahm อายุ 33) และทำเรื่องระดมทุนจนทำให้ Bill Clinton มีเงินมากพอที่จะหาเสียงได้นานกว่าคู่แข่งที่เงินหมดก่อน จนสุดท้าย Clinton ได้เป็นประธานาธิบดี</p>\n<p>ผลงานนี้ทำให้ Rahm ได้เป็น “ที่ปรึกษาประธานาธิบดี” (Senior Advisor to the President for Policy and Strategy) นั่งทำงานในทำเนียบขาวตั้งแต่อายุยังน้อย เขาลาออกในปี 1998 แล้วไปทำงานการเงินอยู่ช่วงหนึ่ง ก่อนไปลงสมัคร ส.ส. รัฐอิลินอยส์ และได้เป็น ส.ส. ระหว่างปี 2002-2008</p>\n<p>ในการเลือกตั้งปี 2008 เขาต้องเลือกระหว่าง Hilary ซึ่งเป็นภรรยาของ Bill Clinton ที่เขาทำงานด้วยมานาน กับ Barack Obama คนบ้านเดียวกัน ชิคาโกด้วยกัน จึงประกาศว่าจะไม่ยุ่งและวางตัวเป็นกลาง</p>\n<p>เมื่อ Obama ชนะเลือกตั้งปี 2008 Rahm ได้ตำแหน่งเป็น Chief of Staff (เทียบได้กับเลขาธิการนายก) กลับเข้าสู่ทำเนียบขาวอีกครั้ง แต่ก็เป็นอยู่สั้นๆ เพียงปีกว่า เพราะปี 2010 เขาประกาศลงสมัครเป็นนายกเทศมนตรีเมืองชิคาโก และเขาชนะเลือกตั้งสองสมัย ได้ทำงานนี้ระหว่างปี 2011-2019</p>\n<p>หลัง Joe Biden ชนะเลือกตั้งปี 2020 ตัวจี๊ดฝั่งเดโมแครตอย่าง Rahm ก็ได้ทำงานระดับชาติอีกครั้ง รอบนี้เขาได้รับแต่งตั้งเป็น เอกอัครราชทูตสหรัฐประจำญี่ปุ่น เริ่มงานตั้งแต่ช่วงปลายปี 2021 มาจนถึงปัจจุบัน</p>\n<p>กล่าวโดยสรุปคือ Rahm ทำการเมืองมาน่าจะครบทุกตำแหน่งแล้ว ทั้ง ส.ส., ท้องถิ่น, ฝ่ายบริหาร และล่าสุดคืองานต่างประเทศ แถมได้ทำงานกับประธานาธิบดีเดโมแครต 3 คนคือ Clinton, Obama, Biden คงมีคนที่ทำได้ครบถ้วนแบบเขาในระดับนับนิ้วได้เลย</p>\n<p>สไตล์การทำงานของเขาต้องเรียกว่า “ดุดันไม่เกรงใจใคร” และถือเป็น<a href=\"https://historynewsnetwork.org/blog/56677\">สายเหยี่ยวคนหนึ่งในพรรคเดโมแครต</a></p>\n<p></p>\n<p>มีโอกาสฟัง Rahm Emanuel ออกรายการสัมภาษณ์กับ Kara Swisher ซึ่งเขาได้วิเคราะห์จีนไว้อย่างน่าสนใจ (อยู่ช่วงประมาณนาทีที่ 24)</p>\n<p>Rahm บอกว่ากรอบวิเคราะห์ของเขามองจีนออกเป็น 3 วง (3 rings) ซึ่งแต่ละวงมีลักษณะแตกต่างกัน</p>\n<ul>\n<li><strong>วงในสุด (core ring) ธีมคือ Calm</strong> คือพรรคคอมมิวนิสต์จีนพยายามสร้าง “ความสงบ” ในประเทศ คนจีนไม่ลุกฮือประท้วง แต่ปัญหาของแนวทางนี้คือ คนรวยทยอยออกจากประเทศจีน ทุนต่างชาติไหลออก</li>\n<li><strong>วงกลาง ธีมคือ Conflict</strong> จีนมีปัญหากับประเทศเพื่อนบ้านที่อยู่ติดกัน ไม่ว่าจะเป็นอินเดีย ฟิลิปปินส์ ญี่ปุ่น จีน โดย Rahm บอกว่าจีนไม่มีทางได้รางวัล “ประเทศเพื่อนบ้านดีเด่น” แน่นอน</li>\n<li><strong>วงนอกสุด ธีมคือ Charm</strong> คือการที่จีนพยายามใช้นโยบายการต่างประเทศ การค้า การลงทุน ไปหว่านเสน่ห์ให้ประเทศที่อยู่ไกลออกไปชื่นชอบ</li>\n</ul>\n<p>ประเด็นของ Emanuel คือแต่ละวงของจีนมีความขัดแย้งซึ่งกันและกัน มีความตึงเครียด (tension) ระหว่างกันอยู่</p>\n<p>ท่าทีของ Rahm นั้นวิจารณ์จีนอย่างตรงไปตรงมา จนถึงขั้น<a href=\"https://responsiblestatecraft.org/rahm-emanuel-china-tweets/\">เคยมีข่าวว่า ทำเนียบขาวขอให้หยุดพูด</a> เพราะจะกระทบความสัมพันธ์ระหว่างสองประเทศ</p>\n<p>Rahm ยังพูดถึงญี่ปุ่น ว่าเปลี่ยนไปจากเดิมที่คนอเมริกันเคยรู้จักมาก ขอให้เรียกว่า New Japan และลืมภาพญี่ปุ่นที่รักสงบตั้งแต่หลังสงครามโลกไปได้เลย จุดเปลี่ยนสำคัญคือแรงกดดันจากจีน ทำให้ <a href=\"https://asia.nikkei.com/Politics/Japan-set-to-increase-defense-budget-to-2-of-GDP-in-2027\">ญี่ปุ่นประกาศขึ้นงบประมาณการทหารจาก 1% เป็น 2%</a> ซึ่งเป็นสิ่งที่เห็นการเปลี่ยนแปลงอย่างมาก</p>The post <a href=\"https://markpeak.net/rahm-emanuel-3-rings-of-china/\">Rahm Emanuel – 3 Rings of China</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"f22bb9df2b118a1b48b101e1fa3c197fbd940f0d613c675ac6d78fc91c0bd044","category":"Thai"}
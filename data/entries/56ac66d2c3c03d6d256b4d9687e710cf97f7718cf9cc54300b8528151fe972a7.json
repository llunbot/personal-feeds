{"title":"อุปนายก TAPMA บอกว่าตลาด EV ไทยกำลังพุ่ง แต่ผู้ผลิตต้องเร่งปรับตัวก่อนจะตามไม่ทัน","link":"https://www.blognone.com/node/146421","date":1747323710000,"content":"<span>อุปนายก TAPMA บอกว่าตลาด EV ไทยกำลังพุ่ง แต่ผู้ผลิตต้องเร่งปรับตัวก่อนจะตามไม่ทัน</span>\n\n  <div>\n    <div>Body</div>\n              <div><p>กระแสของรถยนต์ไฟฟ้า (EV) เข้ามาเปลี่ยนอุตสาหกรรมยานยนต์โลกแบบพริบตา ภายในเวลาเพียงไม่กี่ปี เช่นเดียวกับประเทศไทย ที่กำลังอยู่ในจุดเปลี่ยนสำคัญ ไม่ใช่แค่ในฐานะผู้ใช้ แต่กำลังกลายเป็นผู้ผลิต และฐานการส่งออกที่น่าจับตาในอาเซียน</p>\n<p>ตามข้อมูลของ<a href=\"https://www.blognone.com/node/145196\">สมาคมผู้ผลิตชิ้นส่วนยานยนต์ไทย</a> (TAPMA) ตลาด EV ของไทยโตขึ้นในระดับตัวเลขสองหลัก (double-digit growth) ภายใน 3 ปี เห็นได้จากยอดจดทะเบียนรถ EV ในปี 2022 ที่ 30,000 คัน พุ่งสู่ระดับ 70,000 คันในปี 2023 และแตะระดับ 100,000 คัน ในปี 2024</p>\n<p>แม้ผู้บริโภคเปิดรับเทคโนโลยีใหม่ ๆ มากขึ้น และบริษัทข้ามชาติลงทุนในไทย โดยเฉพาะจากจีน แต่คำถามที่ตามมาคือ อุตสาหกรรม EV ไทยพร้อมแค่ไหน? และอะไรคือความท้าทายที่ยังมีอยู่?</p>\n<p>Blognone มีโอกาสพูดคุยกับ \"เสวก ประกิจฤทธานนท์\" อุปนายกฝ่ายพัฒนาการส่งออก TAPMA ถึงภาพรวมตลาด EV ในไทย รวมถึงความท้าทาย และแนวโน้มในอนาคตของสนามแข่งนี้</p>\n<p><strong>ซัพพลายเชนที่แข็งแรง และกำลังการผลิตติด Top 10 โลก</strong></p>\n<p>เสวกบอกกับ Blognone ว่า ปัจจุบันไทยมีผู้ผลิต EV เข้ามาลงทุนตั้งฐานการผลิตแล้วกว่า 5-10 ราย มีกำลังการผลิตรวมเกือบแตะ 100,000 คันต่อปี ซึ่งเป็นสัญญาณชัดว่า ไทยกำลังก้าวเข้าสู่การเป็นศูนย์กลางยานยนต์แห่งใหม่ของอาเซียน</p>\n<p>โดยในปี 2024 มูลค่าการส่งออกยานยนต์และชิ้นส่วนของไทย อยู่ที่กว่า 1.02 ล้านล้านบาท คิดเป็น 12% ของ GDP แถมยังเป็นฐานการผลิตของค่ายรถยนต์ระดับโลกกว่า 30 แบรนด์ และมีผู้ผลิตชิ้นส่วนกว่า 1,600 ราย ครอบคลุมทั้ง Tier 1 และ Tier 2–3</p>\n<p>ข้อได้เปรียบคือ ไทยมีแรงงานทักษะสูง ผู้ประกอบการสามารถปรับตัวตามเทคโนโลยีใหม่ ๆ ได้รวดเร็ว ทำให้สามารถเปลี่ยนผ่านเข้าสู่ยุค EV ที่มีความยืดหยุ่นและคล่องตัว</p>\n<p>โดยอนาคตของอุตสาหกรรมยานยนต์ จะไม่ได้จำกัดแค่รถยนต์ไฟฟ้าในรูปแบบ BEV (Battery Electric Vehicle) เท่านั้น แต่ยังรวมถึง NEV หรือยานยนต์พลังงานทางเลือก (New Energy Vehicle) และในอนาคต อาจรวมถึง Fuel Cell หรือรถพลังงานไฮโดรเจนด้วย</p>\n<p>ซึ่งเสวกย้ำด้วยว่า “ไทยจะใช้คอนเซ็ปต์ที่ว่า ไม่ว่าแพลตฟอร์มไหน เราก็สามารถผลิตและซัพพอร์ตได้ เพราะไทยสามารถปรับตัว และรองรับแพลตฟอร์มยานยนต์หลากหลายรูปแบบ ซึ่งจะเป็นหัวใจสำคัญในการส่งออกชิ้นส่วนยานยนต์ไทยสู่ตลาดโลก”</p>\n<p><strong>ความท้าทายของตลาด EV มือสอง</strong></p>\n<p>แม้ไทยจะถือเป็นประเทศที่เปิดรับ EV มากที่สุดในอาเซียน และมีโครงสร้างพื้นฐานบางด้านที่เริ่มพัฒนา เช่น สถานีชาร์จไฟฟ้า และนโยบายส่งเสริมจากภาครัฐ แต่เสวกมองว่า ยังมีประเด็นที่ต้องเร่งพัฒนา</p>\n<p>โดยเฉพาะมูลค่าของรถ EV หลังจากใช้งานไปแล้ว 5 ปี ยังเป็นสิ่งที่ผู้บริโภคหลายคนกังวล เนื่องจากตลาดรถมือสอง EV ยังอยู่ในช่วงเริ่มต้น และยังไม่ชัดเจนว่าจะประเมินมูลค่าอย่างไร ทั้งในแง่ของราคาขายต่อ แบตเตอรี่ที่เสื่อมสภาพ และค่าใช้จ่ายในการซ่อมบำรุง ซึ่งแตกต่างจากรถยนต์ทั่วไปที่ผู้บริโภคคุ้นเคย</p>\n<p>รวมถึงประเด็นอื่น ๆ ที่ยังต้องแก้ไข มีดังนี้:</p>\n<ol>\n<li><strong>ซัพพลายเชน</strong> – แม้จะเริ่มมีการผลิตในประเทศ แต่หลายชิ้นส่วนยังต้องพึ่งการนำเข้า โดยเฉพาะชิ้นส่วนอิเล็กทรอนิกส์เฉพาะทาง</li>\n<li><strong>ปริมาณการผลิต</strong> – ปัจจุบัน volume อาจยังไม่สูงพอที่จะทำให้เกิดการลงทุนเชิงลึกในทุกขั้นตอนของการผลิต</li>\n<li><strong>ระบบนิเวศรองรับ</strong> – เช่น การซ่อมบำรุง, การรีไซเคิลแบตเตอรี่, อะไหล่ และตลาดรถมือสอง</li>\n<li><strong>ความผันผวนของภูมิรัฐศาสตร์</strong> – การเมืองโลกและมาตรการทางภาษีในหลายประเทศ ส่งผลต่อแนวทางการส่งออกและกลยุทธ์ของผู้ผลิต</li>\n</ol>\n<p>ทั้งหมดนี้ เสวกบอกว่าต้องมีการสร้างระบบประเมินราคา และบริการหลังการขายที่ชัดเจน รวมทั้งผู้ผลิตชิ้นส่วนไทย โดยเฉพาะ SMEs ต้องปรับตัวให้ทัน ไม่ว่าจะเป็นการพัฒนาชิ้นส่วนสำหรับ EV, ระบบแบตเตอรี่, ซอฟต์แวร์, ระบบเชื่อมต่ออัจฉริยะ หรือระบบขับเคลื่อนอัตโนมัติ เพื่อให้สามารถแข่งขันได้ในตลาดโลก</p>\n<p><strong>แนวโน้มในอนาคต</strong></p>\n<p>เสวกคาดว่าภายในปี 2030 รถ EV จะมีสัดส่วนมากถึง 30% ของการผลิตรถยนต์ในไทย โดยได้นโยบาย Japan First จากภาครัฐ ที่จะช่วยส่งเสริมการใช้ชิ้นส่วนที่ผลิตในประเทศ รวมถึงการถ่ายทอดเทคโนโลยีขั้นสูงจากพาร์ทเนอร์ต่างชาติ</p>\n<p>“อุตสาหกรรมยานยนต์ไทยกำลังเข้าสู่การเปลี่ยนผ่านครั้งสำคัญ และเราต้องไม่ยึดติดกับคำว่า EV เพียงอย่างเดียว แต่ต้องมองให้ครอบคลุมถึง Future Mobility ทั้งหมด”</p>\n<p>ที่มา: สัมภาษณ์พิเศษ เสวก ประกิจฤทธานนท์ อุปนายกฝ่ายพัฒนาการส่งออก สมาคมผู้ผลิตชิ้นส่วนยานยนต์ไทย</p>\n</div>\n          </div>\n<span><a href=\"https://www.blognone.com/user/boompw\">boompw</a></span>\n<span><time>Thu, 05/15/2025 - 22:41</time>\n</span>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"56ac66d2c3c03d6d256b4d9687e710cf97f7718cf9cc54300b8528151fe972a7","category":"Thai"}
{"title":"Meta ร่วมมือกับ DE และสำนักงานตำรวจแห่งชาติ ย้ำมาตรการรับมือปัญหาภัยลวงออนไลน์","link":"https://www.blognone.com/node/136392","date":1698231841000,"content":"<div><div><div><p>ปัจจุบันมีรูปแบบการหลอกลวงเกิดขึ้นจำนวนมาก ทาง Meta ประเทศไทยออกมาพูดถึงมาตรการการรับมือปัญหาภัยลวงออนไลน์ มีการร่วมมือกับกระทรวง DE และสำนักงานตำรวจแห่งชาติ เปิดตัวแคมเปญ  #StayingSafeOnline ให้ความรู้เท่าทันภัยทางออนไลน์</p>\n<p>เฮเซเลีย มาร์กาเรต้า ผู้จัดการฝ่ายนโยบายสาธารณะด้านนโยบายเศรษฐกิจจาก Meta ประจำภูมิภาคเอเชียแปซิฟิก กล่าวว่าการตรวจจับและป้องกันสแกมบนแพลตฟอร์มของ Meta หากพบบัญชีที่มีพฤติกรรมการหลอกลวง เจ้าของบัญชีจะต้องดำเนินการตามขั้นตอนเพื่อแสดงให้เห็นว่าพวกเขาไม่ได้ใช้งานบัญชีปลอมหรือนำเสนอข้อมูลเกี่ยวกับตนเองที่ไม่เป็นความจริง หากเจ้าของบัญชีไม่สามารถยืนยันตัวตนได้ตามที่กำหนด หรือหากผู้ตรวจสอบพบว่ามีการละเมิดกฎและนโยบายต่างๆ บัญชีดังกล่าวก็จะถูกลบ</p>\n<p>เทคนิคการการตรวจจับปัญหาภัยลวงออนไลน์บนแพลตฟอร์ม Meta ประกอบด้วย</p>\n<ul>\n<li>ใช้เทคโนโลยี Machine learning เพื่อตรวจสอบเนื้อหาและบัญชีที่ละเมิดนโยบายของ Meta</li>\n<li>ลดการเข้าถึงเนื้อหาที่อาจเป็นเนื้อหาที่เข้าข่ายเป็นภัยลวง</li>\n<li>ตรวจสอบเข้มข้นบัญชีที่มีความเป็นไปได้ที่จะมีการละเมิดกฎต่าง ๆ</li>\n<li>จัดตั้งช่องทางการรายงานเนื้อหาภัยลวงโดยเฉพาะสำหรับผู้ใช้และหน่วยงานผู้บังคับใช้กฎหมาย</li>\n<li>ตรวจสอบเพื่อลบบัญชีปลอมออกจากแพลตฟอร์มเป็นประจำ</li>\n</ul>\n<p>จากรายงานว่าไตรมาส 2 ปี 2566 ทาง Meta ได้เดินหน้าลบบัญชีปลอมกว่า 676 ล้านบัญชีทั่วโลกบน Facebook โดย 98.8% ถูกตรวจพบและดำเนินการลบด้วย AI และเมื่อเดือนธันวาคม 2565 ได้ดำเนินการลบเนื้อหาที่เป็นภัยหลอกลวงจำนวน 1.1 พันล้านชิ้น โดย 95.3% เป็นเนื้อหาที่ถูกตรวจจับและดำเนินการผ่าน AI</p>\n<p>ในส่วนของมาตรฐานการโฆษณาของ Meta มีแนวทางที่ระบุว่าโฆษณาแบบใดจะได้รับอนุญาตบนแพลตฟอร์มในเครือของ Meta ไม่อนุญาตโฆษณาเนื้อหาหลอกลวงหรือสร้างความเข้าใจผิดหรือสแกม หากตรวจจับโฆษณาที่ละเมิดมาตรฐานการโฆษณาจะดำเนินการไม่อนุมัติโฆษณาดังกล่าวทันที</p>\n<p>Meta วางแผนรับมือการหลอกลวงทางออนไลน์โดย 1. ติดต่อดำเนินคดีกับเจ้าหน้าที่ทั้งในประเทศและนอกประเทศ 2. ให้ความรู้กับประชาชนและรัฐบาลเพื่อรู้เท่าทันภัยออนไลน์ 3. พัฒนาอุตสาหกรรมไอทีให้มีประสิทธิภาพขึ้น</p>\n<p>รวมถึงมีการใช้ความรู้ผ่านแคมเปญ #StayingSafeOnline ภายใต้โครงการ We Think Digital Thailand เสริมทักษะดิจิทัลให้ความรู้แก่ประชาชน ในการสังเกตพฤติกรรมของผู้ประสงค์ร้ายและป้องกันตัวเองให้ปลอดภัยจากสแกมอีคอมเมิร์ช, สแกมความปลอดภัยและการหลอกลวงแบบฟิชชิ่ง รวมถึงภัยออนไลน์ต่างๆ ผ่านการร่วมกับหลายประเทศและพันธมิตรท้องถิ่นเช่น กระทรวง DE และกลุ่มรักษาความมั่นคงปลอดภัยทางไซเบอร์จากกองบัญชาการตำรวจสืบสวนสอบสวนอาชญากรรมทางเทคโนโลยี สำนักงานตำรวจแห่งชาติ และหน่วยงานรัฐต่างๆ และในสัปดาห์หน้าจะมีเปิดตัวซีรีส์วิดีโอให้ความรู้ชื่อว่า “ถอดรหัสเกม” (Decode Scam) ผ่านเพจ Meta ประเทศไทย</p>\n<p>ปัจจุบันทางตำรวจไซเบอร์ได้เปิดสายด่วน 1441 เพื่อขอความช่วยเหลือหรือปรึกษาปัญหาอาชญากรรมทางเทคโนโลยี รวมถึงสามารถแจ้งเบาะแสได้</p>\n<p>ด้าน ดร.เวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (DE) พูดถึงจำนวนคดีหลอกลวงทางออนไลน์มีมากถึง 600 คดีเกี่ยวกับการซื้อขายทางออนไลน์ แต่ในปัจจุบันลดลงเพราะได้รับความร่วมมือกับทาง Meta ประเทศไทย โดย Top 5 ประเภทคดีที่เกิดขึ้น 1. การหลอกลวงจากการซื้อขายของ 2. หลอกให้ทำงานแต่ไม่ได้เงิน 3. แก๊งค์คอลเซ็นเตอร์ ส่วนอันดับ 4 และ 5 เป็นคดีหลอกให้ลงทุน</p>\n<p>ขณะที่นโยบายเชิงรุกของกระทรวง DE แบ่งเป็น 3 ข้อ ได้แก่<br />\n1. ป้องกันเชิงรุก: แบ่งปันข้อมูลกับแพลตฟอร์ม โดยตอนนี้สามารถปิดเว็บหรือเพจผิดกฎหมายได้ 400-500 ต่อวัน<br />\n2. ตัดตอน: ออกกฎหมายปิดบัญชีม้า ถ้าได้รับเบาะแสหรือพบว่าเป็นบัญชีน่าสงสัย จะร่วมมือกับธนาคารเพื่อปิดบัญชีชั่วคราวและดำเนินการตรวจสอบต่อ<br />\n3. เปิดศูนย์ช่วยเหลือร่วมมือกับหลายฝ่าย: เหยื่อสามารถติดต่อไปที่ศูนย์กลาง เพื่อส่งเรื่องต่อไปให้แพลตฟอร์มและธนาคาร ทำงานร่วมกันเพื่อยังยั้งทันที</p>\n<p><img alt=\"No Description\" src=\"https://www.blognone.com/sites/default/files/externals/8c2c8491a2c6e92828068cfcb1ce1b23.jpg\" /></p>\n<p>ที่มา: ข้อมูลประชาสัมพันธ์ Meta</p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/facebook\">Facebook</a></div><div><a href=\"/topics/instagram\">Instagram</a></div><div><a href=\"/topics/ministry-digital-economy\">Ministry of Digital Economy</a></div><div><a href=\"/topics/government\">Government</a></div></div></div>","author":"Chomsu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1b51e9dcf4cb7a5a7db2dbaf2724b4289ab736e991e3831f705f6f37af940384","category":"Thai"}
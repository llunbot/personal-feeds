{"title":"ไบเดนออกคำสั่งให้รัฐบาลเตรียมความพร้อมด้าน AI วางมาตรฐานความปลอดภัย-ความเป็นส่วนตัว","link":"https://www.blognone.com/node/136472","date":1698675341000,"content":"<div><div><div><p>รัฐบาลสหรัฐนำโดยประธานาธิบดีโจ ไบเดน เซ็นคำสั่งประธานาธิบดี (Executive Order) ให้หน่วยงานภาครัฐของสหรัฐเตรียมความพร้อมรับมือ AI ในด้านต่างๆ</p>\n<p>ถึงแม้นี่ไม่ใช่กฎหมายระดับผ่านสภา มีผลบังคับต่อภาคเอกชนโดยตรง แต่คำสั่ง Executive Order ฉบับนี้ถือเป็นมาตรการของรัฐบาลสหรัฐที่จับต้องได้มากที่สุดในตอนนี้ เนื้อหาในคำสั่งกำหนดให้หน่วยงานภาครัฐหลายแห่งต้องออกมาตรการรับมือ AI รวมทั้งหมด 8 ด้าน</p>\n<ul>\n<li><strong>กำหนดมาตรฐานความปลอดภัย AI</strong> ทั้งในแง่ความปลอดภัยในการใช้งาน (safety) และความมั่นคง (security) โดย National Institute of Standards and Technology (NIST) หน่วยงานกำหนดมาตรฐานจะต้องวางมาตรฐานการทดสอบความปลอดภัยของ AI จากคำสั่งนี้</li>\n<li><strong>ปกป้องความเป็นส่วนตัว</strong> โดยเฉพาะการนำข้อมูลส่วนตัวไปเทรน AI คำสั่งนี้อาจยังไม่มีผลมากนัก แต่ไบเดนก็กระตุ้นให้รัฐสภารีบผ่านกฎหมายคุ้มครองความเป็นส่วนตัวของสหรัฐโดยเร็ว</li>\n<li><strong>ความเท่าเทียมและสิทธิพลเมือง</strong> (equity and civil rights) กำหนดแนวทางป้องกันไม่ให้อัลกอริทึม AI ถูกใช้ในการแบ่งแยกหรือเหยียด (discrimination) ในมิติต่างๆ</li>\n<li><strong>คุ้มครองผู้บริโภค ผู้ป่วย นักเรียน</strong> จากการใช้งาน AI ในด้านสุขภาพ และนำ AI ไปใช้พัฒนาการศึกษา</li>\n<li><strong>สนับสนุนแรงงาน คนทำงาน</strong> หาแนวทางป้องกันผลกระทบจาก AI ต่อการจ้างงาน</li>\n<li><strong>สร้างนวัตกรรมและการแข่งขัน</strong> กระตุ้นให้เกิดการวิจัย AI เพิ่มขึ้นในสหรัฐ และเปิดโอกาสให้เอกชนรายเล็กมีโอกาสแข่งขันกับรายใหญ่ได้มากขึ้น</li>\n<li><strong>ส่งเสริมความเป็นผู้นำด้าน AI ของอเมริกาในตลาดโลก</strong> ผ่านความร่วมมือกับประเทศต่างๆ ผ่านกระทรวงการต่างประเทศ และกระทรวงพาณิชย์ เพื่อสร้างกรอบการใช้งาน AI ในระดับโลก</li>\n<li><strong>ส่งเสริมการใช้งาน AI ในภาครัฐ</strong> กำหนดแนวทางการใช้งานที่ชัดเจน และช่วยสนับสนุนให้หน่วยงานภาครัฐสามารถใช้งาน AI ได้อย่างเหมาะสม</li>\n</ul>\n<p>ที่มา - <a href=\"https://www.whitehouse.gov/briefing-room/statements-releases/2023/10/30/fact-sheet-president-biden-issues-executive-order-on-safe-secure-and-trustworthy-artificial-intelligence/\">Whitehouse</a></p>\n<p><img alt=\"No Description\" src=\"https://www.blognone.com/sites/default/files/externals/40a601ac4d47e9ba53dbc8d90766cc7a.jpg\" /></p>\n</div></div></div><div><div>Topics: </div><div><div><a href=\"/topics/whitehouse\">Whitehouse</a></div><div><a href=\"/topics/usa\">USA</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/government\">Government</a></div><div><a href=\"/topics/joe-biden\">Joe Biden</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6fdce277b12598b1ef9263b228fffe847b0b4d6bc5b321dadaee92329142e316","category":"Thai"}
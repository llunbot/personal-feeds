{"title":"Interstellar","link":"https://markpeak.net/interstellar/","date":1690896509000,"content":"<p>หนังอวกาศปี 2014 ของ Christopher Nolan ที่เพื่อนๆ ดูกันไปหมดนานแล้ว เพิ่งได้มาดูในปี 2023 ช้ากว่ามนุษยชาติไป 9 ปี และได้ดูด้วยเหตุผลที่ว่ามันจะออกจาก Netflix ในวันที่ 31 กรกฎาคม ขี้เกียจลำบากไปหาดูในช่องทางอื่น</p>\n<p>แกนหลักของเรื่องเป็นการเดินทางจากโลก ไปยังหลุมดำที่จู่ๆ โผล่มาข้างดาวเสาร์ เพื่อไปหาดาวเคราะห์ที่มนุษย์อาศัยอยู่ได้ แทนโลกที่กำลังเจอปัญหาสิ่งแวดล้อมเสื่อมโทรม โดยมีอีกแกนคือความสัมพันธ์ของตัวเอก “Coop” Joseph Cooper กับลูกสาว Murph ที่ตั้งชื่อตาม Murphy’s Law</p>\n<p>หนังเป็น hard scifi เน้นความสมจริงของการเดินทางอวกาศ โดยได้ Kip Thorne นักฟิสิกส์ชื่อดังมาเป็นที่ปรึกษาให้ด้วย (เขาเป็นคนออกไอเดียเรื่องการเดินทางผ่านหลุมดำใน Contact) แถมยังเขียนหนังสือประกอบชื่อ <a href=\"https://www.amazon.com/Science-Interstellar-Kip-Thorne/dp/0393351378\">The Science of Interstellar</a> ตามมาให้อีก (น่าซื้อมาอ่าน แต่ก็น่าจะไม่มีแรงอ่าน)</p>\n<p>เรื่องพล็อตของ Interstellar ที่ค่อนข้างซับซ้อนนั้นมีคนเขียนถึงไปเยอะแล้ว (ทั้งเทศและไทย) ส่วนตัวไม่มีปัญหาเพราะอ่านนิยาย scifi ลักษณะนี้มาเยอะ 555 พล็อตเรื่องการบิดเบี้ยวของเวลาที่เกิดจาก relativity theory เอาเข้าจริงก็ถูกใช้ในนิยายหลายเรื่อง เช่น ซีรีส์ Ender’s Game หรือในแอนิเมชัน <a href=\"https://markpeak.net/lightyear/\">Lightyear</a></p>\n<p>ความรู้สึกที่ดู Interstellar คิดว่าหนังได้อิทธิพลมาจากนิยายของ Arthur C. Clarke อย่างมาก (ทั้งซีรีส์ 2001 และ Rama) ในแง่การเป็น hard scifi ที่เน้นเรื่องความสมจริง ข้อเสียของนิยาย Clarke คือมันสมจริงในแง่วิทยาศาสตร์มากๆ แต่ตัวละครมันจะแบนๆ ไม่ค่อยสนุกนัก (ถ้าเทียบกับนิยายของ Asimov) แต่ใน Interstellar ก็เพิ่มกลวิธีการเล่าเรื่องแบบหนัง ที่เน้นความสัมพันธ์ของตัวละคร Coop/Murph เข้ามาให้คนดูอินไปกับตัวละครได้มากขึ้น</p>\n<p>ถึงแม้ Interstellar เน้นเรื่องความสมจริงในเชิงฟิสิกส์ แต่ก็ยังรู้สึกว่ามี plot hole อยู่หลายจุดอยู่ดี (มีคนเขียนถึงไปเยอะแล้วเช่นกัน) เท่าที่นึกออกคือเรื่องข้อจำกัดในการส่งข้อมูลทะลุหลุมดำ (รับได้ ส่งกลับลำบาก), Romilly รอคอยอยู่บนยานได้ 23 ปีได้อย่างไร, แรงจูงใจของ Mann ที่แปลกๆ ว่าตกลงต้องการอะไรกันแน่, ตอนจบนั้น Murph รู้ได้อย่างไรว่า Amelia Brand ไปยังดาวปลายทางได้สำเร็จ</p>\n<p>อีกปัญหาที่พบใน Interstellar คือหนังมันยาวมาก 169 นาที แต่ก็ยังรู้สึกว่าสั้นไปสำหรับการเล่ารายละเอียดบางจุดที่สำคัญ และบางครั้งก็รีบมากจนคนดูอาจตามไม่ทัน (เช่น เหตุการณ์ในห้องมิติ tesseract) ถ้ามันถูกดัดแปลงเป็นซีรีส์ความยาวรวมสัก 5-6 ชั่วโมง น่าจะเก็บรายละเอียดของเรื่องและโลกในเรื่องได้ดีกว่านี้มาก</p>\n<p></p>\n<p><strong>เกร็ดอื่นๆ ของเรื่อง</strong></p>\n<ul>\n<li><a href=\"https://en.wikipedia.org/wiki/Do_not_go_gentle_into_that_good_night\">Do not go gentle into that good night</a> บทกวีที่ Professor John Brand พูดบ่อยๆ ในเรื่อง เป็นบทกวีแบบมีสัมผัสที่เรียกว่า <a href=\"https://en.wikipedia.org/wiki/Villanelle\">villanelle</a> เขียนโดย Dylan Thomas ชาวเวลส์ ในปี 1947 (<a href=\"https://poets.org/poem/do-not-go-gentle-good-night\">บทกวีฉบับเต็ม</a>) ความหมายของมันคือต้องไม่ยอมแพ้ (do not go gentle) ต่อความตาย (good night คำนี้แปลว่า ตาย)</li>\n</ul>\n<blockquote><p>Do not go gentle into that good night,<br />\nOld age should burn and rave at close of day;<br />\nRage, rage against the dying of the light.</p></blockquote>\n<ul>\n<li>นาฬิกาที่เป็น plot device สำคัญของเรื่องเป็นของแบรนด์ Hamilton Watch (แบรนด์นาฬิกาอเมริกัน แต่ตอนนี้เป็นของสวิส อยู่ใต้ Swatch Group) โดยมี 2 เรือน\n<ul>\n<li>เรือนหลักของ Coop คือรุ่น <a href=\"https://www.hamiltonwatch.com/en-int/h64615135-khaki-aviation-pilot-day-date-auto.html\">Khaki Aviation Pilot Day Date Auto</a> ซึ่งมีขายทั่วไปอยู่แล้ว</li>\n<li>เรือนที่ยกให้ Murph เป็นนาฬิกาแบบคัสตอมที่ Hamilton ออกแบบให้หนังโดยเฉพาะ ตอนแรกไม่วางขายทั่วไป จึงมีชื่อเรียกในวงการว่า Murph’s Watch แต่ภายหลังก็ทำออกมาขายในชื่อรุ่นว่า <a href=\"https://www.hamiltonwatch.com/en-th/h70605731-khaki-field-murph-auto.html\">Khaki Field Murph Auto</a> ด้วย</li>\n<li>Hamilton ทำนาฬิกากับหนังหลายเรื่องอยู่แล้ว และหลังจาก Interstellar ก็ยังทำนาฬิกาให้หนังของ Nolan เรื่องถัดๆ มาอย่าง <a href=\"https://www.hamiltonwatch.com/tenet\">Tenet</a> และ <a href=\"https://www.hamiltonwatch.com/en-th/watches-oppenheimer\">Oppenheimer</a> ด้วย</li>\n</ul>\n</li>\n<li>พายุฝุ่น (<a href=\"https://en.wikipedia.org/wiki/Dust_Bowl\">Dust Bowl</a>) ที่เห็นในเรื่องนั้นมีอยู่จริงในสหรัฐอเมริกายุค 1930s โดยเกิดจากการนำพื้นที่มาทำการเกษตรจนเตียนโล่ง บวกกับความแห้งแล้งในช่วงนั้นพอดี คนในพื้นที่กลางประเทศจึงต้องอพยพไปอยู่ที่อื่น และรัฐบาลสหรัฐเข้ามาแก้ปัญหาด้วยแผนการปรับปรุงสิ่งแวดล้อม ปรับหน้าดิน ปลูกป่าและพืชคลุมดิน ตาม<a href=\"https://markpeak.net/new-deal/\">นโยบาย New Deal ของประธานาธิบดี Roosevelt</a> ในช่วงเวลานั้น</li>\n<li>ชื่อหลุมดำ Gargantua มาจากชื่อยักษ์ในนิยายเรื่อง <a href=\"https://en.wikipedia.org/wiki/Gargantua_and_Pantagruel\">Gargantua and Pantagruel</a> ของนักเขียนชาวฝรั่งเศส François Rabelais เขียนขึ้นในปี 1534 (Gargantua เป็นพ่อของ Pantagruel อีกที)</li>\n<li>ชื่อภารกิจ Lazarus นำมาจาก <a href=\"https://en.wikipedia.org/wiki/Lazarus_of_Bethany\">Lazarus of Bethany</a> บุคคลในคัมภีร์ไบเบิล ที่พระเยซูช่วยคืนชีพให้หลังตายนาน 4 วัน ทำให้ชื่อ Lazarus ถูกนำมาอ้างถึงบ่อยๆ ในแง่การคืนชีพ หรือกลับมาจากความตาย</li>\n<li>ชื่อยาน Endurance น่าจะนำมาจาก<a href=\"https://en.wikipedia.org/wiki/Endurance_(1912_ship)\">เรือ Endurance ที่ไปสำรวจขั้วโลกใต้ในปี 1914</a> แต่สุดท้ายจมไปในปี 1915\n<ul>\n<li>NASA มีเรือดำน้ำสำรวจขั้วโลกชื่อ <a href=\"https://en.wikipedia.org/wiki/ENDURANCE\">ENDURANCE</a> อยู่จริงๆ ด้วยเหมือนกัน</li>\n</ul>\n</li>\n<li>หุ่นยนต์ในเรื่องมีทั้งหมด 4 ตัวคือ TARS, CASE, KIPP, PLEX (PLEX มีเฉพาะในนิยาย)\n<ul>\n<li>เข้าใจเอาเองว่า TARS = STAR ส่วน KIPP คือเอาชื่อมาจาก Kip Thorne ส่วนตัวอื่นนึกไม่ออกแล้ว</li>\n</ul>\n</li>\n</ul>The post <a href=\"https://markpeak.net/interstellar/\">Interstellar</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"7ffc77405e9ba3b699dd63df8517fa9c8391a205914c9ba4c1e33f0497ee4f9f","category":"Thai"}
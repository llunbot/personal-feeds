{"title":"Cities: Skylines II โดนวิจารณ์คุณภาพตัวเกม, คืนเงินค่า DLC ให้ผู้เล่น, ขอโอกาสแก้ตัว","link":"https://www.blognone.com/node/139320","date":1713614589000,"content":"<div><div><div><p><a href=\"https://www.blognone.com/node/134290\">เกมจำลองการสร้างเมือง Cities: Skylines II ออกขายในเดือนตุลาคม 2023</a> แต่ประสบปัญหามากมายจากคุณภาพของตัวเอง ในระดับว่าเอาชื่อเสียงจากภาคแรกไปทิ้ง (<a href=\"https://www.metacritic.com/game/cities-skylines-ii/\">คะแนนรีวิวเฉลี่ย 74/100</a>, <a href=\"https://store.steampowered.com/app/949230/Cities_Skylines_II/#app_reviews_hash\">Mostly Negative บน Steam</a>)</p>\n<p>หลังเวลาผ่านมาครึ่งปี ปัญหาคุณภาพของตัวเกมยังแก้ไขไม่หมด และต้นสังกัด Colossal Order (ผู้พัฒนา) และ Paradox Interactive (ผู้จัดจำหน่าย) ก็ทำในสิ่งที่เราคงพอเดากันได้ นั่นคือ \"การออก DLC มาขายของเพิ่ม\"</p>\n<p>อย่างไรก็ตาม DLC ตัวแรก <a href=\"https://store.steampowered.com/app/2427740/Cities_Skylines_II__Beach_Properties/\">Beach Properties</a> ราคา 10 ดอลลาร์ ก็มีคุณภาพแย่พอกัน วิลล่าหรูริมทะเลไม่ได้ออกมาสวยงามแบบที่โฆษณาเอาไว้ ส่งผลให้โดนแฟนๆ ถล่มยับ</p>\n<p><img src=\"https://www.blognone.com/sites/default/files/externals/04fa90e0c196e51c1a01eb0f6f029004.jpg\" /></p>\n<p>ล่าสุด Paradox ต้องออกมาขอโทษที่ DLC ออกมาแย่เกินไป พร้อมประกาศคืนเงินให้คนที่ซื้อ Beach Properties ทุกราย โดย DLC ตัวนี้จะเปลี่ยนมาแจกฟรีแทน ส่วนลูกค้าที่ซื้อเกม Ultimate Edition ที่รวม DLC ตัวนี้ด้วย ก็จะได้เนื้อหาอัพเดตอื่นๆ เพิ่มเติมแทนการคืนเงิน</p>\n<p>Mariina Hallikainen ซีอีโอของ Colossal Order และ Mattias Lilja รองซีอีโอของ Paradox Interactive ออกจดหมายขอโทษแฟนๆ ยอมรับว่าทำให้ผิดหวังซ้ำแล้วซ้ำอีก และบอกว่าจะแก้ไขโดยใช้เวลาในช่วงนี้ปรับปรุงแก้ไขตัวเกมภาคหลัก เชิญตัวแทนผู้เล่นเข้ามาให้คำปรึกษาว่าควรแก้อะไรบ้าง</p>\n<p>ส่วนแผนการในอนาคตคือเนื้อหาเสริมตัวถัดไป Bridges and Ports จะถูกเลื่อนไปออกปี 2025 และแผนการออกเกมเวอร์ชันคอนโซลก็ต้องเลื่อนออกไปเช่นกัน เพราะทีมพัฒนายังแก้ปัญหาเรื่องประสิทธิภาพบนคอนโซลไม่ได้</p>\n<p>ที่มา - <a href=\"https://forum.paradoxplaza.com/forum/threads/the-way-forward-an-update-from-the-team-behind-cities-skylines.1665858/\">Paradox Interactiva</a>, <a href=\"https://arstechnica.com/gaming/2024/04/cities-skylines-2-apologizes-makes-dlc-free-and-promises-a-fan-summit/\">Ars Technica</a></p>\n</div></div></div><div><div>Topics: </div><div><div><a href=\"/topics/cities-skylines\">Cities: Skylines</a></div><div><a href=\"/topics/games\">Games</a></div><div><a href=\"/topics/paradox-interactive\">Paradox Interactive</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cefcb4c7a931dcd9fd4400bb365ef4df8a34b9945b15b1c5256275be0fc9a026","category":"Thai"}
{"title":"Pat Gelsinger ซีอีโอ Intel ประกาศเกษียณจากตำแหน่งและลาออกจากกรรมการบอร์ด","link":"https://www.blognone.com/node/143416","date":1733149540000,"content":"<div><div><div><p>Pat Gelsinger ซีอีโออินเทล ประกาศเกษียณจากตำแหน่ง และลาออกจากการเป็นกรรมการบอร์ดบริษัท มีผลตั้งแต่ 1 ธันวาคม 2024 เป็นต้นไป โดยแต่งตั้งซีอีโอรักษาการณ์ขึ้นมาทำงานร่วมกันสองคนคือ David Zinsner ซีเอฟโออินเทล และ Michelle (MJ) Johnston Holthaus หัวหน้าส่วนธุรกิจ Intel Products นอกจากนี้บอร์ดยังแต่งตั้งให้ Frank Yeary เป็นรักษาการณ์ประธานบอร์ด ในระหว่างการสรรหาผู้มาดำรงตำแหน่งซีอีโอคนใหม่</p>\n<p>Gelsinger กล่าวในแถลงการณ์ของอินเทลว่าการได้เป็นซีอีโอของอินเทล ถือเป็นเกียรติในชีวิตของเขา เขาภาคภูมิใจในทีมงานทุกคนที่เดินทางร่วมกันมา และสิ่งต่าง ๆ ที่ได้ส่งมอบ หนึ่งปีที่ผ่านมาเป็นความท้าทายของพวกเราทุกคน แต่เป็นการตัดสินใจที่จำเป็นสำหรับอินเทลในสภาพตลาดที่มีการเปลี่ยนแปลงอย่างรวดเร็ว</p>\n<p>Pat Gelsinger ถือเป็นลูกหม้อของอินเทล เพราะเขาเริ่มงานที่อินเทลตั้งแต่ปี 1979 ในตำแหน่งช่างเทคนิคควบคุมคุณภาพ และศึกษาในระดับปริญญาตรีไปพร้อมกัน เขาขึ้นเป็นซีทีโอคนแรกของบริษัทในปี 2001 และลาออกจากอินเทลในปี 2009 โดยไปทำงานที่ EMC ในตำแหน่งซีโอโอ จากนั้นปี 2012 รับตำแหน่งซีอีโอ VMware แล้วประกาศ<a href=\"https://www.blognone.com/node/120585\">กลับไปที่อินเทลในตำแหน่งซีอีโอ</a>เมื่อปี 2021 ซึ่งถือเป็นการรับตำแหน่งในช่วงเวลาที่ท้าทายมาก เพราะบริษัทมีการเปลี่ยนตัวซีอีโอบ่อยครั้งในช่วงไม่กี่ปี</p>\n<p>Gelsinger เข้ามาในอินเทลพร้อมกับ<a href=\"https://www.blognone.com/node/121850\">กลยุทธ์ IDM 2.0</a> เพื่อรองรับการรับงานผลิตชิปจากลูกค้าภายนอก โดย<a href=\"https://www.blognone.com/node/139035\">แยกโรงงานผลิตชิป</a>ออกมาเป็นส่วนธุรกิจต่างหาก ซึ่งมี<a href=\"https://www.blognone.com/node/142025\">แผนแยกออกไปเป็นอีกบริษัท</a>ในอนาคตด้วย (แต่ Gelsinger ก็ออกจากตำแหน่งเสียก่อน)</p>\n<p>ที่มา: <a href=\"https://www.intc.com/news-events/press-releases/detail/1719/intel-announces-retirement-of-ceo-pat-gelsinger\">อินเทล</a></p>\n<p><img alt=\"No Description\" src=\"https://www.blognone.com/sites/default/files/externals/c96c90602b481c560c8c3d1274e44b0c.jpeg\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/pat-gelsinger\">Pat Gelsinger</a></div><div><a href=\"/topics/ceo\">CEO</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a2fcbfee26c5a7625dbb775ec91c16c4c1df113177be16ef692fde5e216e2611","category":"Thai"}
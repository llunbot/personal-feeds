{"title":"รู้จัก Proton เครื่องมือสำคัญของ Steam Deck แปลงเกม Windows ให้เล่นได้บน Linux","link":"https://www.blognone.com/node/123811","date":1626838904000,"content":"<div><div><div><p>อีกหนึ่งประเด็นน่าสนใจของ Steam Deck คือ SteamOS 3.0 ระบบปฏิบัติการ ที่<a href=\"https://www.blognone.com/node/123755\">มี Arch Linux + KDE</a> เป็นเบื้องหลัง แต่เกมส่วนใหญ่บน Steam นั้นรองรับเฉพาะ Windows</p>\n<p>Steam มีระบบ <a href=\"https://steamcommunity.com/games/221410/announcements/detail/1696055855739350561\">Steam Play</a> ช่วยให้ผู้เล่นสามารถเล่นเกม Windows บน Linux ได้ ผ่านเครื่องมือที่เรียกว่า <a href=\"https://github.com/ValveSoftware/Proton\">Proton</a> ซึ่งเป็นสิ่งเดียวกับที่ Valve ใช้เพื่อรันเกม Windows บน Steam Deck</p>\n<p><img src=\"https://www.blognone.com/sites/default/files/externals/9bc1967cda1687be92ecf2ab1163fcc9.jpg\" /></p>\n<p>Proton เป็นการ “fork” (หยิบซอร์สโค้ดจากโปรแกรมโอเพ่นซอร์สมาพัฒนาต่อ) มาจาก <a href=\"https://www.winehq.org/\">Wine</a> (ย่อจาก Wine Is Not an Emulator) อีกที แนวทางของ Wine ไม่ได้เป็นอีมูเลเตอร์ตามชื่อ แต่ทำงานโดยแปลงการเรียก Windows API ไปเป็นการเรียก POSIX ของยูนิกซ์แทน ทำให้กระทบต่อประสิทธิภาพน้อยกว่าการนำโปรแกรมไปรันบนอีมูเลเตอร์</p>\n<p>ปัจจุบัน Valve พัฒนา Proton จนมีเกมที่รองรับเพิ่มมากขึ้น (เทียบกับช่วงเปิดตัวในปี 2018) ถ้าใช้ตัวเลขอ้างอิงจาก <a href=\"https://www.protondb.com/\">ProtonDB</a> เว็บไซต์รวบรวมข้อมูลเกม Steam ที่เล่นผ่าน Proton มีเกมกว่า 15,000 เกม จาก 19,000 ที่มีผลการทดสอบ สามารถเล่นบน Linux ผ่าน Proton ได้แล้ว</p>\n<p>อย่างไรก็ตาม เกมยอดนิยม 10 อันดับแรกบน Steam กลับยังไม่สามารถเล่นผ่าน Proton ได้ถึง 4 เกม  มีเพียง 3 เกม คือ CS:GO, DOTA 2 และ Team Fortress 2 ที่เล่นได้ในระดับ Native หรือเทียบเท่ากับการรันบนวินโดวส์ (และทั้งหมดคือเกมของ Valve เอง) ส่วนเกมอื่นเล่นได้ในระดับที่ลดหลั่นกันไป เช่น Grand Theft Auto V ได้ระดับ Gold, Rust ได้ระดับ Silver</p>\n<p><img src=\"https://www.blognone.com/sites/default/files/externals/2082f08914ab06e839b4ae03cce27f80.png\" /></p>\n<p>ปัญหาส่วนใหญ่ที่ทำให้เกมเล่นบน Proton ไม่ได้ มาจากระบบป้้องกันการโกง (Anti-Cheat) หลายระบบในเกมออนไลน์ เช่น BattleEye (PUBG) และ Easy Anti-Cheat (Apex Legends) ยังทำงานกับ Proton ไม่ได้ ทำให้เกมออนไลน์ซึ่งเป็นเกมยอดนิยมในยุคนี้อาจมีปัญหากับ Proton ได้ ซึ่ง Steam ก็ทราบปัญหานี้ และระบุไว้ใน <a href=\"https://partner.steamgames.com/doc/steamdeck/faq\">FAQ ของ Steam Deck</a> ว่ากำลังเร่งประสานกับผู้พัฒนาเกมเหล่านี้เพื่อให้ใช้งานได้ก่อนเครื่องวางจำหน่าย</p>\n<p>คงต้องมาติดตามในวันที่ Steam Deck วางจำหน่ายจริงอีกครั้ง ว่าประสิทธิภาพของเกมที่รันผ่าน Proton จะเป็นอย่างไรบ้าง ส่วนปัจจุบัน เกมดังๆ ที่ยังเล่นผ่าน Proton ไม่ได้ มีทั้ง</p>\n<ul>\n<li>PUBG</li>\n<li>Destiny 2</li>\n<li>Rainbow Six Siege</li>\n<li>Dead by Daylight</li>\n<li>DayZ</li>\n<li>Black Desert Online</li>\n<li>Hunt: Showdown</li>\n</ul>\n<p>เกมเหล่านี้จะได้รับการแก้ไขทันเวลาหรือเปล่า และเกมที่ใช้ระบบ Anti-Cheat อื่น จะมีปัญหาตามมาหรือไม่ความเข้ากันได้นี้ อาจเป็นอีกเรื่องที่ชี้เป็นชี้ตายอนาคตของ Steam Deck ได้เลยทีเดียว</p>\n<p>ที่มา - <a href=\"https://www.pcworld.com/article/3625673/what-is-proton-the-steam-decks-live-or-die-software-explained.html\">PC World</a></p>\n</div></div></div><div><div>Topics: </div><div><div><a href=\"/topics/steam-deck\">Steam Deck</a></div><div><a href=\"/topics/steamos\">SteamOS</a></div><div><a href=\"/topics/steam\">Steam</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"285376708a0d3984e434b629a1861da8954dafb531b0f62560419a8f415cf3fc","category":"Thai"}
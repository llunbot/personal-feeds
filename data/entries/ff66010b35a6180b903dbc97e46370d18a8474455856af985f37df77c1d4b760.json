{"title":"ปริศนาเครื่องยนต์ EmDrive คลี่คลาย มาจากการวัดค่าผิดพลาด ความร้อนทำตาชั่งเพี้ยน","link":"https://www.blognone.com/node/126162","date":1638790080000,"content":"<div><div><div><p>เครื่องยนต์ <a href=\"https://www.blognone.com/node/87464\">EmDrive</a> ได้สร้างข้อถกเถียงกันในวงการวิทยาศาสตร์เนื่องจากมันละเมิดกฎการเคลื่อนที่ข้อที่ 3 ของนิวตัน จึงมีทีมวิจัยจากเยอรมันพยายามพิสูจน์แนวคิดเครื่องยนต์ประเภทนี้ ซึ่งในปี 2018 จากการทดลองเบื้องต้นคาดว่า<a href=\"https://www.blognone.com/node/102524\">แรงขับที่เกิดขึ้นอาจมาจากปฏิกิริยาระหว่างสายเคเบิลที่ไม่มีฉนวนป้องกันกับสนามแม่เหล็กโลก</a> มาวันนี้ได้ข้อสรุปชัดเจนแล้วว่าเกิดจาก \"ตาชั่งเพี้ยน\" ครับ</p>\n<p>ทีมวิจัยเดิมซึ่งนำโดย ศ.ดร. Martin Tajmar แห่ง Technische Universität Dresden ประเทศเยอรมนี ได้ทดลองสร้าง EmDrive ตามผังต้นแบบของ NASA และสามารถสร้างแรงขับในระดับเดียวกับที่ตรวจวัดได้ตามงานวิจัยดั้งเดิม</p>\n<p>อย่างไรก็ตาม เมื่อทีมตรวจสอบเพิ่มเติมจึงพบว่า ขณะที่ทีมวิจัยเปิดระบบการทำงาน พลังงานไฟฟ้าที่ส่งไปที่เครื่องยนต์ทำให้เกิดความร้อนที่เครื่องจนทำให้วัสดุยึดโยงยืดออก ส่งผลให้ตาชั่งวัดแรงปรับน้ำหนักเริ่มต้นใหม่ (และทำให้การตรวจวัดเสมือนว่ามีแรงเกิดขึ้น) เมื่อทีมปรับเปลี่ยนโครงสร้างตัวยึดโยงใหม่ก็พบว่าแรงที่เกิดขึ้นหายไป จึงสรุปว่าผลการวัดแรงที่เกิดขึ้นมาจากผลกระทบของความร้อนต่ออุปกรณ์ตรวจวัดแรงนั่นเอง</p>\n<p>จากผลการทดสอบดังกล่าวยังทำให้ทีมวิจัยพิสูจน์ได้ว่าเครื่องยนต์อีก 2 ประเภทซึ่งมีหลักการทำงานคล้ายกัน คือ Lemdrive (ใช้การสะท้อนของเลเซอร์แทนคลื่นแม่เหล็กไฟฟ้า) และ Mach-Effect Thruster (ใช้การเปลี่ยนระดับพลังงานในวัสดุ piezoelectric) ใช้งานไม่ได้จริงเช่นกัน</p>\n<p>ผลการวิจัยครั้งนี้ส่งผลให้เครื่องยนต์ที่ไม่ต้องใช้เชื้อเพลิงยังคงเป็นเพียงความฝัน อย่างไรก็ดี การค้นพบสาเหตุที่ทำให้วัดค่าแรงผิดพลาดในครั้งนี้จะช่วยให้นักวิจัยสามารถออกแบบการทดลองที่รัดกุมขึ้น และสามารถตรวจสอบความเป็นไปได้ของโครงการเครื่องยนต์แบบอื่น ๆ ได้แต่เนิ่น ๆ ในอนาคต</p>\n<p><img src=\"https://www.blognone.com/sites/default/files/externals/a8a0475f9bfc356e61015bd8ab4f23d0.jpg\" /></p>\n<p>ที่มา <a href=\"https://www.grenzwissenschaft-aktuell.de/latest-emdrive-tests-at-dresden-university-shows-impossible-engine-does-not-develop-any-thrust20210321/\">GreWi</a> via <a href=\"https://newatlas.com/space/emdrive-dead-thrust-refuted/\">NewAtlas</a></p>\n</div></div></div><div><div>Topics: </div><div><div><a href=\"/topics/science\">Science</a></div><div><a href=\"/topics/space\">Space</a></div></div></div>","author":"Holy","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ff66010b35a6180b903dbc97e46370d18a8474455856af985f37df77c1d4b760","category":"Thai"}
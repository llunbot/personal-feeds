{"title":"Google Bard เพิ่มฟีเจอร์เขียนโปรแกรม ส่งโค้ดไปรันใน Colab ได้ทันที","link":"https://www.blognone.com/node/133518","date":1682085842000,"content":"<div><div><div><p>กูเกิลอัพเดตฟีเจอร์ของ Google Bard ด้านการเขียนโปรแกรมได้ดีขึ้น โดยรองรับภาษามากกว่า 20 ภาษา และเมื่อได้โค้ดแล้วสามารถส่งโค้ดไปรันบน Google Colab ได้ทันที</p>\n<p>Google Bard สามารถเขียนโค้ดได้ตั้งแต่แรก แต่หน้าจอ UI นั้นก็ไม่ได้อำนวยความสะดวกในการนำโค้ดออกไปใช้งาน มีเพียงกรอบแสดงว่าส่วนไหนเป็นโค้ดเท่านั้น ขณะที่ ChatGPT มีปุ่ม Copy เพื่อให้นำโค้ดไปใช้งานได้สะดวก รอบนี้กูเกิลเพิ่มทั้งปุ่ม Copy และ Export to Colab พร้อมกัน นอกจากการสร้างโค้ดแล้ว Bard ยังสามารถช่วยแก้บั๊กในโค้ดได้บางส่วน หรือบางครั้งก็ช่วยออปติไมซ์ความเร็วขึ้นด้วย</p>\n<p>กูเกิลระบุว่า Bard รองรับภาษามากกว่า 20 ภาษา แต่ไม่บอกรายชื่อทั้งหมด แต่ภาษายอดนิยม เช่น C++, Go, Java, JavaScript, Python, และ TypeScript นั้นก็รองรับแต่แรก (ผมลอง Rust ก็ยังทำงานได้ แม้โค้ดจะผิดพลาด) สำหรับผู้ใช้กูเกิลเริ่มปล่อยอัพเดตเรื่อยๆ อาจจะต้อง refresh หน้าเว็บสักทีจึงได้เวอร์ชั่นใหม่</p>\n<p>ที่มา - <a href=\"https://blog.google/technology/ai/code-with-bard/\">Google Blog</a></p>\n<p><img alt=\"No Description\" src=\"https://www.blognone.com/sites/default/files/externals/b8b5381f6a5dc0d108fad6f87bf6c433.png\" /></p>\n</div></div></div><div><div>Topics: </div><div><div><a href=\"/topics/bard\">Bard</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/programming\">Programming</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"de301e76b174850a467aa856555039997756ffd90a0b3c2e11fc30fe50c2ca6f","category":"Thai"}
{"title":"กูเกิลประกาศทำตามกฎหมาย DMA ยุโรป - Android เปิดให้มีสโตร์อื่นอยู่แล้ว ไม่ต้องทำอะไรเพิ่ม","link":"https://www.blognone.com/node/138559","date":1709700230000,"content":"<div><div><div><p>กูเกิลประกาศปฏิบัติตามกฎหมาย Digital Markets Act (DMA) ของสหภาพยุโรป ซึ่งจะมีผลบังคับใช้ในสัปดาห์นี้</p>\n<p>ประเด็นเรื่อง third-party app store บนระบบปฏิบัติการ Android นั้น กูเกิลบอกว่า<strong>ไม่ต้องปรับแก้อะไรเลย</strong> เพราะทุกวันนี้ก็เปิดให้มี third-party app store รวมถึงการติดตั้งแอพแบบ sideloading อยู่แล้ว แถม Android 14 ยังปรับเพิ่มฟีเจอร์ให้ third-party app store อัพเดตแอพที่ติดตั้งในเครื่องได้ง่ายขึ้นอีกต่างหาก</p>\n<p>ส่วนเรื่อง alternative billing นั้น <a href=\"https://www.blognone.com/node/129438\">กูเกิลยินยอมให้ใช้งานมาตั้งแต่ปี 2022</a> และบอกว่าจะเปิดให้แอพกลุ่มเกมสามารถโชว์วิธีการจ่ายเงิน 2 แบบเทียบกันได้เลย (user-choice billing) ในสัปดาห์นี้</p>\n<p>เรื่องการประชาสัมพันธ์ช่องทางจ่ายเงินอื่นในแอพ กูเกิลยินยอมให้ทำได้อยู่แล้ว แต่จะไปไกลถึงขั้นเปิดให้แอพที่แจกจ่ายบน Play Store สามารถโปรโมทตัวเลือกจ่ายเงินอื่นๆ เพิ่มจากปกติได้ด้วย</p>\n<p>ส่วนผลิตภัณฑ์อื่นๆ ที่ไม่ใช่ Google Play Store ที่ปรับแก้ตาม DMA ได้แก่</p>\n<p><strong>Android</strong> ปรับหน้าจอเลือก search engine/browser ตอนเปิดเครื่องครั้งแรก (<a href=\"https://www.android.com/choicescreen/dma/\">choice screen</a>) ให้ใช้งานง่ายขึ้น หลังจาก<a href=\"https://www.blognone.com/node/109264\">เริ่มใช้มาตั้งแต่ปี 2019</a></p>\n<p><img alt=\"No Description\" src=\"https://www.blognone.com/sites/default/files/externals/da13fea1cc3fcffa0ab84460c96ed1ed.jpeg\" /></p>\n<p><strong>Search</strong> การแสดงผลการค้นหาบางประเภท เช่น โรงแรม หรือ สินค้า จะแสดงรายการจากเว็บไซต์เทียบราคา (comparison sites) เป็นกลุ่มมากขึ้น เพื่อแก้ปัญหาที่ถูก<a href=\"https://www.blognone.com/node/93523\">สหภาพยุโรปสั่งปรับเงินในปี 2017</a> ว่ากูเกิลมักแสดงผลการค้นหาจากเว็บเทียบราคาของตัวเอง สิ่งที่เกิดขึ้นตามมาคือกูเกิลจะถอดข้อมูลราคาจากบริการของตัวเอง เช่น Google Flights ออกจากหน้าผลการค้นหา</p>\n<p><img alt=\"No Description\" src=\"https://www.blognone.com/sites/default/files/externals/a0b493dc3f27dd315059ee52a301d891.png\" /></p>\n<p><strong>Google Account</strong> เปิดให้ผู้ใช้สามารถยกเลิกการ \"เชื่อมต่อ\" ข้อมูลระหว่างบริการในเครือกูเกิลด้วยกันเอง เช่น Search, YouTube, Google Play, Chrome, Google Maps, Google Shopping ได้ ส่งผลให้บริการแต่ละตัวของกูเกิลไม่รู้จักข้อมูลของเราจากบริการตัวอื่น (เช่น ค้นหาข้อมูลใน Search ก็จะแยกจากประวัติใน YouTube) การยิงโฆษณาข้ามกันก็ทำไม่ได้</p>\n<p>ที่มา - <a href=\"https://blog.google/around-the-globe/google-europe/complying-with-the-digital-markets-act/\">Google</a></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/android\">Android</a></div><div><a href=\"/topics/europe\">Europe</a></div><div><a href=\"/topics/antitrust\">Antitrust</a></div><div><a href=\"/topics/google-play\">Google Play</a></div><div><a href=\"/topics/google-search\">Google Search</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"323422c97318ce7d8c287f5a269bc56a1e17611945ff3a7ee617e88b136d7d94","category":"Thai"}
{"title":"พบสถิติ speedrun ของเกม Diablo ที่เล่นเพียง 3 นาที 12 วินาทีเป็นของปลอม","link":"https://www.blognone.com/node/144729","date":1739725937000,"content":"<div><div><div><p>วงการเล่นเกมแบบเร็ว (speedrun) พบดราม่าครั้งใหม่ หลังจากมีการตรวจสอบการเล่นเกม Diablo ภาคแรก ที่ Groobo ทำสถิติเวลาเพียง 3 นาที 12 วินาทีไว้ตั้งแต่ปี 2009 นับเป็นการเล่นที่น่าทึ่ง แต่ตอนนี้ Allan \"DwangoAC\" Cecil ออกมาตรวจสอบและพบว่าเกมนี้ไม่น่าเป็นไปได้</p>\n<p>เกมของ Groobo นั้นมีความโชคดีหลายอย่าง โดยเฉพาะได้ Naj's Puzzler ตั้งแต่ level 9 ซึ่งทำให้ได้พลัง teleport จำนวนมาก มีผลต่อความเร็วของเกม</p>\n<p>Cecil ใช้เครื่องมือช่วยทำ speedrun หรือ  tool-assisted speedrun (TAS) ทีมงานสร้างเครื่องมือ mapgen สร้างแผนที่จากค่า seed เริ่มต้นซึ่งใช้เวลาสร้างไฟล์เซฟ มีค่าที่เป็นไปได้ 2 พันล้านค่า และพบว่าไม่มีเกมใดเลยที่มี Naj's Puzzler ที่ level 9 แถมตัวเกมดูเหมือนจะเป็นการตัดต่อระหว่างการเล่นหลายๆ ครั้งเข้าด้วยกัน ทำให้แต่ละฉากใช้ seed ต่างกันไป</p>\n<p>Groobo ระบุแต่แรกว่าเขาต่อเกมหลายๆ ครั้งเข้าด้วยกัน และระบุว่าตัวเขาเองไม่ได้ส่ง speedrun ครั้งนี้เข้าแข่งขันรายการใด (ซึ่งแต่ละรายการจะมีกฎเฉพาะของตัวเองต่างกันไป) อย่างไรก็ดี การที่เขาได้ Naj's Puzzler ตั้งแต่แรกๆ ก็อาจจะแปลว่าเขาแก้ไขเกมมากกว่าการตัดต่อเฉยๆ</p>\n<p>Cecil ระบุว่าการที่ Groobo ทำความเร็วเช่นนี้และเป็นที่เชื่อกันโดยทั่วไปว่าเป็นการเล่นจริง ทำให้ชุมชน speedrun เลิกเล่น Diablo ไป ตอนนี้เกมที่ยืนยันได้ว่าทำได้จริงมีสถิติอยู่ที่ 5 นาทีเต็มเพิ่งทำได้เมื่อ 6 เดือนก่อนเท่านั้น หลังจากนี้ชุมชน speedrun ควรตั้งคำถามกับคนที่ทำลายสถิติใหม่มากกว่านี้</p>\n<p>Groobo ได้ชื่อใน <a href=\"http://www.guinnessworldrecords.com/world-records/110580-fastest-completion-of-an-rpg-videogame\">Guinness World Record ในฐานะผู้เล่นเกม RPG ได้เร็วที่สุดในโลก</a> และทุกวันนี้เขายังถือสถิติ speedrun เกมอื่นอีกหลายเกม</p>\n<p>ที่มา - <a href=\"https://arstechnica.com/gaming/2025/02/the-diablo-hackers-that-debunked-a-record-speedrun/\">ArsTechnica</a></p>\n</div></div></div><div><div>Topics: </div><div><div><a href=\"/topics/diablo\">Diablo</a></div><div><a href=\"/topics/games\">Games</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e57b357cf59dd23d26056617619ad719d85e6daa33e7f82de295237fb49e7d75","category":"Thai"}
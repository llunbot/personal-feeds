{"title":"ญี่ปุ่นหันมาใช้หุ่นยนต์แก้ปัญหาขาดแคลนแรงงาน โดยเฉพาะร้านอาหาร-บ้านพักคนชรา คาดปี 2030 น่าจะโตถึง 3 เท่า","link":"https://www.blognone.com/node/145304","date":1742204727000,"content":"<div><div><div><p>Fuji Keizai คาดว่าอุตสาหกรรมหุ่นยนต์ในญี่ปุ่นจะโตสามเท่าในปี 2030 เป็น 4 แสนล้านเยน (ประมาณ 9.03 หมื่นล้านบาท) หลังธุรกิจในญี่ปุ่นหันมาใช้หุ่นยนต์ช่วยทำงาน เนื่องจากประเทศกำลังขาดแคลนแรงงานและเผชิญกับสังคมสูงวัย</p>\n<p>โดยสถาบัน Recruit Works คาดว่าญี่ปุ่นจะขาดแคลนแรงงาน 11 ล้านคนภายในปี 2040 ขณะที่อีกสถาบันแห่งหนึ่งที่ได้รับการสนับสนุนจากรัฐบาลคาดว่าภายในปี 2065 ประชากรเกือบ 40% จะมีอายุ 65 ปีขึ้นไป</p>\n<p>ในเดือนมกราคม <a href=\"https://brandinside.asia/labour-shortage-in-japan/\">ข้อมูลจากผลสำรวจบริษัทญี่ปุ่นราว 11,000 แห่ง</a> พบ 53.4% กำลังต้องการพนักงานประจำ ส่วนแรงงานพาร์ทไทม์ขาดแคลนราว 30.6% โดยกลุ่มร้านอาหารขาดแคลนพนักงานมากที่สุด</p>\n<p>แรงงานหุ่นยนต์เริ่มเข้ามาเติมเต็มช่องว่างของแรงงานที่ขาดแคลน เช่น ร้านอาหาร Skylark ใช้หุ่นยนต์ประมาณ 3,000 ตัวในการเสิร์ฟอาหาร และร้านอาหารอีกแห่งในกรุงโตเกียวนำหุ่นยนต์มาช่วยแบ่งเบางานของพนักงานสูงวัยประมาณ 50%</p>\n<p>นอกจากนั้น แรงงานหุ่นยนต์ยังถูกใช้ดูแลผู้สูงอายุในญี่ปุ่น เนื่องจากรัฐบาลคาดว่าจะขาดแคลนคนดูแลผู้สูงอายุ 570,000 รายภายในปีงบประมาณ 2040 พนักงานในสถานดูแลผู้สูงอายุทางตอนใต้ของโตเกียวจึงหันมาใช้อุปกรณ์อัตโนมัติยกตัวผู้สูงอายุ ตรวจสอบพฤติกรรมของผู้ป่วยโรคสมองเสื่อม และช่วยในการสื่อสารได้ด้วย</p>\n<p>ที่มา: <a href=\"https://techcrunch.com/2025/03/09/japans-service-robot-market-projected-to-triple-in-five-years/\">TechCrunch</a> via <a href=\"https://www.bloomberg.com/news/features/2025-03-06/thousands-of-cat-eared-robots-are-waiting-tables-in-japan\">Bloomberg</a></p>\n<p><img alt=\"alt=&quot;Robots&quot;\" src=\"https://www.blognone.com/sites/default/files/externals/68e4278a3144d3a2a6f270590b8e3eee.jpeg\" /></p>\n</div></div></div><div><div>Topics: </div><div><div><a href=\"/topics/japan\">Japan</a></div><div><a href=\"/topics/robotics\">Robotics</a></div><div><a href=\"/topics/labour\">Labour</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ed7115d38484644fc3bd7b682c6064054facb60f86fdc1d6a9b1ca8a57840d88","category":"Thai"}
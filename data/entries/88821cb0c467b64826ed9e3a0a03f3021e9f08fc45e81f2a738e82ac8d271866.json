{"title":"เก็บตก Keynote งาน WWDC23 - ไม่มีการพูดคำว่า Metaverse หรือ AI แม้แต่ครั้งเดียว","link":"https://www.blognone.com/node/134205","date":1686111045000,"content":"<div><div><div><p>ในคีย์โน้ตของงาน WWDC23 ที่ผ่านมา มีข้อสังเกตว่าแม้แอปเปิลจะเปิดตัว<a href=\"https://www.blognone.com/node/134171\">เฮดเซต Apple Vision Pro</a> ที่ใช้งานโลกเสมือนผสมผสาน Mixed Reality (MR) แต่ในการนำเสนอนั้น กลับไม่มีคำว่า <strong>Metaverse</strong> ออกมาแม้แต่ครั้งเดียว</p>\n<p>คำพูดที่ Tim Cook ซีอีโอแอปเปิล และผู้นำเสนอคนอื่นใช้บ่อยครั้งคือการพูดถึงยุคสมัยใหม่ของ <strong>Spatial Computing</strong> มากกว่า ซึ่งนิยามก็คือการกระทำและโต้ตอบกันระหว่างเครื่องจักร บุคคล วัตถุ และสภาพแวดล้อมบริเวณนั้น</p>\n<p>เรื่องนี้ไม่น่าจะเป็นเรื่องบังเอิญแน่เพราะ Tim Cook เองเคยให้<a href=\"https://www.blognone.com/node/130743\">สัมภาษณ์และบอกว่า</a> Metaverse ยังไม่ใช่อนาคตเพราะคนยังไม่เข้าใจกันดี ที่ทำให้ Mark Zuckerberg ซีอีโอ Meta ต้อง<a href=\"https://www.blognone.com/node/130894\">ออกมาโต้</a>ว่า Metaverse ของบริษัทจะดีกว่าที่แอปเปิลกำลังทำแน่เพราะเป็นระบบเปิด</p>\n<p><img alt=\"No Description\" src=\"https://www.blognone.com/sites/default/files/externals/155ebcb72b7a03743be608df8c6f535d.jpg\" /></p>\n<p>อย่างไรก็ตามเรื่องที่เกิดขึ้นก็มีคนคาดเดาไว้ก่อนหน้าแล้ว โดยมองว่าการพูดคำว่า Metaverse ที่ปัจจุบันเหมือนเป็นคำที่มาจาก Meta ถ้าแอปเปิลใช้คำนี้ก็เท่ากับเดินตาม จึงต้องใช้คำอื่นแทนเพื่อสร้างพื้นที่ใหม่ขึ้นมาเอง</p>\n<p>ประเด็นการตั้งใจไม่พูดบางคำนี้ ยังมีอีกคำด้วยคือ <strong>AI</strong> เพราะแม้แอปเปิลจะนำเสนอชิป M2 ที่ใส่เทคโนโลยีประมวลผลแบบ AI มากมายที่ระดับ on-device แต่แอปเปิลก็ใช้เพียงคำว่า Machine Learning เมื่อพูดถึงฟีเจอร์เช่น Autocorrect ที่ปรับปรุงใหม่, การตรวจไฟล์ PDF ใน iPadOS, Adaptive Audio ใน AirPods, แอปจดบันทึก Journal ไปจนถึงฟีเจอร์ต่าง ๆ ใน Vision Pro ทั้งหมดเน้นด้วยคำว่า Machine Learning นั่นเอง</p>\n<p><img alt=\"No Description\" src=\"https://www.blognone.com/sites/default/files/externals/010920c5d3db85a821ede0adf5d90d43.jpg\" /></p>\n<p>แม้แต่จังหวะที่น่าจะเป็นคำว่า AI ตอนอธิบายการทำงานของชิป M2 Ultra แอปเปิลก็พูดว่าชิปนี้สามารถเทรนเวิร์กโหลด ML เช่น <strong>Large Transformer Model</strong> ได้จบภายในตัวเองโดยไม่เกินความจุหน่วยความจำ ซึ่งคำว่า Transformer ถูกใช้แทนคำว่า AI นั่นเอง หากเป็นการนำเสนอของบริษัทอื่น</p>\n<p>ที่มา: <a href=\"https://venturebeat.com/games/why-didnt-tim-cook-say-that-word-metaverse-at-wwdc-keynote/\">VentureBeat</a> และ <a href=\"https://arstechnica.com/information-technology/2023/06/at-apples-wwdc-keynote-ai-never-came-up-by-name-but-it-was-there/\">Ars Technica</a></p>\n<p><img alt=\"No Description\" src=\"https://www.blognone.com/sites/default/files/externals/701de812d60a937d971b5ac29a1775d8.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/tim-cook\">Tim Cook</a></div><div><a href=\"/topics/metaverse\">Metaverse</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/spatial-computing\">Spatial Computing</a></div><div><a href=\"/topics/machine-learning\">Machine Learning</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"88821cb0c467b64826ed9e3a0a03f3021e9f08fc45e81f2a738e82ac8d271866","category":"Thai"}
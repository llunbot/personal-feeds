{"title":"Google Authenticator อัพเดตครั้งใหญ่ที่หลายคนรอคอย - ซิงก์ข้อมูลผ่าน Google Account ได้แล้ว","link":"https://www.blognone.com/node/133540","date":1682364102000,"content":"<div><div><div><p>Google Authenticator โปรแกรมจัดการรหัส 2FA ประกาศอัพเดตฟีเจอร์สำคัญ ที่ผู้ใช้งานเรียกร้องมานาน นั่นคือสามารถซิงก์ข้อมูลผ่านบัญชีกูเกิลหลักได้แล้ว</p>\n<p>ที่ผ่านมาผู้ใช้ Google Authenticator หากต้องการย้ายแอปไปที่อุปกรณ์ใหม่ จะต้องส่งออกข้อมูลและสแกนผ่านคิวอาร์โค้ดเท่านั้น ไม่สามารถย้ายด้วยบัญชีกูเกิลแบบบริการตัวอื่นได้</p>\n<p>กูเกิลบอกว่า Google Authenticator เป็นโปรแกรมที่ออกมาตั้งแต่ปี 2010 เพื่อให้ผู้ใช้งานสามารถจัดการรหัสผ่านครั้งเดียวของ 2FA แต่ผู้ใช้งานก็พบปัญหาโดยเฉพาะกรณีอุปกรณ์สูญหาย ซึ่งทำให้ข้อมูลใน Google Authenticator ไม่สามารถกู้คืนได้ด้วย จึงเพิ่มความสามารถการซิงก์และกู้ข้อมูลผ่านบัญชีกูเกิลได้เข้ามา</p>\n<p>กูเกิลบอกว่าบริษัทยังผลักดันแนวทางการยืนยันตัวตนในรูปแบบอื่นด้วย ทั้ง <a href=\"https://www.blognone.com/node/129192\">Google Password Manager</a> ที่ช่วยให้ล็อกอินได้อย่างรวดเร็วใน Android และ Chrome ไปจนถึงวิธียืนยันตัวตนด้วย Passkey ตาม<a href=\"https://www.blognone.com/node/128326\">มาตรฐานของ FIDO Alliance</a></p>\n<p>นอกจากนี้กูเกิลยังเปลี่ยนโลโก้ของแอป Google Authenticator เป็นแบบใหม่ในแอปเวอร์ชันล่าสุดที่เพิ่งออกอัพเดตทั้งใน iOS และ Android ด้วย</p>\n<p>ที่มา: <a href=\"https://security.googleblog.com/2023/04/google-authenticator-now-supports.html\">กูเกิล</a></p>\n<p><img alt=\"No Description\" src=\"https://www.blognone.com/sites/default/files/externals/d2013a117850354fd91126d46ce7dd9a.png\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/authentication\">Authentication</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f21cb678bd7633ba157c828d89ba5425424818fd665920432875d00a8089f81d","category":"Thai"}
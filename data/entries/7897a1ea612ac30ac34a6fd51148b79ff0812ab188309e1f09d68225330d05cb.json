{"title":"Discord เริ่มใช้โปรโตคอลตัวใหม่ DAVE เข้ารหัส E2EE สำหรับเสียงและวิดีโอคอลล์","link":"https://www.blognone.com/node/142061","date":1726641599000,"content":"<div><div><div><p>Discord ประกาศใช้โปรโตคอลเข้ารหัสแบบใหม่ สำหรับเข้ารหัสเสียงและวิดีโอคอลล์ในระบบ ใช้ชื่อว่า Discord audio and video end-to-end encryption หรือตัวย่อ DAVE</p>\n<p>DAVE เป็นโปรโตคอลที่ Discord พัฒนาขึ้นมาเองเพื่อตอบสนองความต้องการใช้งานของตัวเอง เช่น ทำงานได้ข้ามแพลตฟอร์ม ใช้ได้กับไคลเอนต์ Discord ทุกแพลตฟอร์ม, รองรับการสเกลกับผู้ใช้จำนวนมากๆ โดยไม่ต้อง \"ดาวน์เกรด\" การสื่อสารลงมา, แข็งแกร่งทนทานต่อการเจาะ ไม่มีใครเข้าถึงคีย์เข้ารหัสได้แม้แต่ Discord เอง, เปิดเผยโปร่งใส ได้รับความเชื่อมั่นจากผู้ใช้งาน</p>\n<p>เนื่องจากการสื่อสารด้วยเสียง-วิดีโอของ Discord อิงอยู่บนโปรโตคอล WebRTC ที่เป็นมาตรฐานเปิดอยู่แล้ว ตัวโปรโตคอล DAVE จึงพัฒนาต่อบน  WebRTC encoded transform API อีกทีหนึ่ง และเลือกใช้ <a href=\"https://www.blognone.com/node/133337\">Messaging Layer Security (MLS)</a> (ตัวเดียวกับ <a href=\"https://www.blognone.com/node/134931\">Google Messages</a>) สำหรับแลกเปลี่ยนคีย์เข้ารหัสระหว่างผู้สนทนา รายละเอียดเชิงลึกสามารถอ่านได้จากต้นทาง</p>\n<p><img alt=\"No Description\" src=\"https://www.blognone.com/sites/default/files/externals/270afbaf6e049aadfe8116a0fff7254b.jpeg\" /></p>\n<p>เพื่อความโปร่งใส โปรโตคอล DAVE เปิดเผย<a href=\"https://daveprotocol.com/\">เอกสาร whitepaper อธิบายกลไกการทำงาน</a>, โอเพนซอร์สตัว<a href=\"https://github.com/discord/libdave\">ไลบรารี libdave</a> ที่ไคลเอนต์ Discord เรียกใช้งาน, จ้างบริษัทความปลอดภัย Trail of Bits ช่วยตรวจสอบว่าโปรโตคอลมีความแข็งแกร่งมากเพียงพอ</p>\n<p>ตอนนี้ Discord เริ่มย้ายทราฟฟิกเสียงและวิดีโอหลายๆ ส่วนเข้ามาอยู่บนโปรโตคอล DAVE แล้ว ตอนนี้รองรับแล้วบนไคลเอนต์เดสก์ท็อปกับมือถือ ส่วนบนช่องทางอื่นๆ (เช่น เว็บ) จะตามมาในปีหน้า</p>\n<p>ที่มา - <a href=\"https://discord.com/blog/meet-dave-e2ee-for-audio-video\">Discord</a></p>\n<p><img alt=\"No Description\" src=\"https://www.blognone.com/sites/default/files/externals/7f69538398c270b072433438fc4a1c2a.png\" /></p>\n</div></div></div><div><div>Topics: </div><div><div><a href=\"/topics/discord\">Discord</a></div><div><a href=\"/topics/encryption\">Encryption</a></div><div><a href=\"/topics/instant-messaging\">Instant Messaging</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7897a1ea612ac30ac34a6fd51148b79ff0812ab188309e1f09d68225330d05cb","category":"Thai"}
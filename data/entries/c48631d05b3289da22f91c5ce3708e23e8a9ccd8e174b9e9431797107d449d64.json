{"title":"ไมโครซอฟท์เปิดตัวแอพ Sticky Notes เวอร์ชันใหม่ มีปุ่มจับภาพหน้าจอแล้ว","link":"https://www.blognone.com/node/138317","date":1708506851000,"content":"<div><div><div><p>ไมโครซอฟท์เปิดตัวแอพ Sticky Notes เวอร์ชันใหม่ สามารถจับภาพหน้าจอได้แล้ว</p>\n<p>Sticky Notes เวอร์ชันใหม่มาเป็นแอพหน้าต่างเดียว แสดงรายการโน้ตทั้งหมด โดยสามารถแยกเฉพาะบางโน้ตออกมา pop-out นอกหน้าต่างหลักได้ ตัวหน้าต่างหลักสามารถสั่ง dock วางคู่กับหน้าต่างอื่นๆ ได้ด้วย</p>\n<p>ฟีเจอร์ใหม่ที่สำคัญคือการจับภาพหน้าจอ โดยเน้นจับภาพรวดเร็วด้วยการกดปุ่มครั้งเดียว ได้ภาพหน้าจอแอพที่เปิดอยู่ตอนนั้น (ไม่ใช่ภาพทั้งหน้าจอเดสก์ท็อป) หากภาพหน้าจอนั้นเป็นภาพเว็บไซต์ จะเซฟ URL ผูกกับภาพให้อัตโนมัติ เมื่อกลับมาคลิกภาพในโน้ตก็จะเข้าเว็บให้ทันที</p>\n<p>ไมโครซอฟท์อธิบายว่า Sticky Notes เวอร์ชันใหม่เน้นการจดแบบรวดเร็ว เช่น ประชุมออนไลน์ไปจดไป ดูคลิปออนไลน์ไปจดไป และระบบจัดการโน้ตจะฉลาดพอ หากเราประชุมหัวข้อเดิม เข้าเว็บเดิม จะดึงโน้ตที่เกี่ยวข้องขึ้นมาแสดงด้านบนสุดให้อัตโนมัติ</p>\n<p>ตอนนี้ Sticky Notes เวอร์ชันใหม่ยังใช้งานได้เฉพาะจากในแอพ OneNote บนวินโดวส์ (ต้องเป็นเวอร์ชัน 2402<br />\n Build 17328.20000 ขึ้นไป) ในอนาคตจะเปิดให้อัพเกรดแอพ Sticky Notes บนวินโดวส์อีกทีหนึ่ง ส่วนบนมือถือจะมีเฉพาะการแสดงโน้ตผ่านแอพ OneNote เท่านั้น</p>\n<p>ที่มา - <a href=\"https://insider.microsoft365.com/en-us/blog/introducing-the-new-sticky-notes-app-for-windows\">Microsoft</a></p>\n<p><img alt=\"No Description\" src=\"https://www.blognone.com/sites/default/files/externals/8facd4b132fa26eaa081cba148ad5831.jpeg\" /></p>\n</div></div></div><div><div>Topics: </div><div><div><a href=\"/topics/sticky-notes\">Sticky Notes</a></div><div><a href=\"/topics/onenote\">OneNote</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c48631d05b3289da22f91c5ce3708e23e8a9ccd8e174b9e9431797107d449d64","category":"Thai"}
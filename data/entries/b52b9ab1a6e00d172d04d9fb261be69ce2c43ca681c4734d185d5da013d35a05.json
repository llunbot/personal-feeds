{"title":"เกม Super Mario 64 สภาพดีเยี่ยม ถูกประมูล 1.56 ล้านดอลลาร์ สูงสุดเป็นประวัติการณ์","link":"https://www.blognone.com/node/123681","date":1626152805000,"content":"<div><div><div><p>ตลาดนักสะสมเกมเก่า เป็นอีกหนึ่งตลาดที่มีนักสะสมเงินหนา พร้อมทุ่มเงินให้กับของที่ตัวเองต้องการในระดับราคาหลายล้านบาท หลังก่อนหน้านี้เครื่อง Wii ทองคำที่ THQ พยายามส่งให้พระราชินีอังกฤษ ถูก<a href=\"https://www.blognone.com/node/122402\">นำมาขายใน eBay ในราคา 30,000 ดอลลาร์</a> หรือราว 9.4 ล้านบาท (แม้ยังขายไม่ออก)</p>\n<p>ล่าสุดเกม Super Mario 64 แบบยังไม่แกะ คะแนนประเมินสภาพ 9.8A++ ก็<a href=\"https://comics.ha.com/itm/video-games/super-mario-64-wata-98-a-sealed-n64-nintendo-1996-usa/a/7261-28137.s#guides-info\">ถูกประมูลไปในราคาถึง 1.56 ล้านดอลลาร์</a> หรือเกือบ 51 ล้านบาท ทำลายสถิติวิดีโอเกมเดี่ยวที่มีราคาประมูลสูงสุด หลังก่อนหน้านี้เกม <a href=\"https://comics.ha.com/itm/video-games/nintendo/the-legend-of-zelda-wata-90-a-sealed-no-rev-a-round-soq-early-production-nes-nintendo-1987-usa/a/7261-28030.s\">The Legend of Zelda</a> ทำสถิติไปด้วยราคา 870,000 ดอลลาร์</p>\n<p>Super Mario 64 กล่องนี้พิเศษตรงที่ได้คะแนน 9.8A++ จาก Wata Games ผู้ประเมินสภาพที่ได้รับความเชื่อถือในวงการเกมเก่า ซึ่งคะแนน 9.8A++ เรียกได้ว่าแทบจะเป็นคะแนนสูงสุดแล้ว เพราะ Wata Games ระบุว่าคะแนนเต็ม 10 มีไว้ให้เกมที่ไม่ใช่แค่สภาพดี แต่ต้องถูกผลิตมาแบบสมบูรณ์แบบ ไร้ตำหนิด้วย</p>\n<p><img src=\"https://www.blognone.com/sites/default/files/externals/260994201da6cb0a82bf4d6d1cab959c.jpg\" /><br />\n*ภาพจาก <a href=\"https://comics.ha.com/itm/video-games/super-mario-64-wata-98-a-sealed-n64-nintendo-1996-usa/a/7261-28137.s#guides-info\">Heritage Auctions</a></p>\n<p>อย่างไรก็ตาม นักวิเคราะห์และคนในวงการเกมเก่าหลายคนก็ยังรู้สึกว่าราคา 1.56 ล้านดอลลาร์นี้สูงเกินไป เพราะมี<a href=\"https://comics.ha.com/itm/video-games/nintendo/super-mario-64-player-s-choice-wata-94-a-sealed-n64-nintendo-1996-usa/a/7261-29181.s?ic16=ViewItem-Auction-Archive-PreviousPricesHeritage-081514\">Super Mario 64 อีกกล่องที่ได้คะแนน 9.4A++</a> ถูกประมูลไปพร้อมกันในราคา 28,800 ดอลลาร์เท่านั้น และเมื่อเดือนมกราคม <a href=\"https://comics.ha.com/itm/video-games/nintendo/super-mario-64-player-s-choice-wata-94-a-sealed-n64-nintendo-1996-usa/a/7261-29181.s?ic16=ViewItem-Auction-Archive-PreviousPricesHeritage-081514\">เกมอีกกล่องที่ได้คะแนน 9.4A+</a> ก็ถูกประมูลไปในราคา 38,400 ดอลลาร์</p>\n<p>นักวิเคราะห์มองว่าราคาที่ต่างกันเป็นล้านดอลลาร์ จากคะแนนห่างกันแค่ 0.4 คะแนน ดูสูงเกินไป และตั้งข้อสงสัยว่าจะเกี่ยวข้องกับการฟอกเงิน หรือมีนักประมูลที่ตั้งใจทำให้ราคาเฟ้อหรือไม่ แต่ก็ไม่มีใครคาดเดาเหตุผลจริงได้ เพราะข้อมูลของผู้ชนะประมูลถูกปิดเป็นความลับ</p>\n<p>ผู้จัดการประมูล Heritage Auctions ชี้แจงกับ Kotaku ภายหลังว่าราคาเคาะขายจริงอยู่ที่ 1.3 ล้านดอลลาร์ ส่วน 1.56 ล้านดอลลาร์เป็นราคารวมค่าธรรมเนียมการประมูล 20% และผู้ประมูลทุกคนถูกคัดกรองมาอย่างดีตั้งแต่ก่อนประมูลแล้ว</p>\n<p>ที่มา - <a href=\"https://kotaku.com/sealed-mario-64s-record-breaking-1-5m-sale-has-retro-e-1847274681\">Kotaku</a></p>\n</div></div></div><div><div>Topics: </div><div><div><a href=\"/topics/mario\">Mario</a></div><div><a href=\"/topics/auction\">Auction</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b52b9ab1a6e00d172d04d9fb261be69ce2c43ca681c4734d185d5da013d35a05","category":"Thai"}
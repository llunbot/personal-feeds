{"title":"Meta เปิดตัวแชทบ็อต Meta AI ใช้โมเดลของตัวเอง, ปรับคาแรกเตอร์ตามคนดัง-ดาราได้","link":"https://www.blognone.com/node/136000","date":1695994814000,"content":"<div><div><div><p>เก็บตกของใหม่อีกอย่างจากงาน Meta Connect 2024 โดย Meta เปิดตัวฟีเจอร์ด้าน AI หลายอย่าง เช่น <a href=\"https://www.blognone.com/node/135967\">การใช้ Generative AI สร้างสติ๊กเกอร์ในแชท และการใช้ AI ช่วยแต่งภาพก่อนโพสต์ลง Instagram</a></p>\n<p>ฟีเจอร์ใหม่อีกอย่างที่เปิดตัวคือ แชทบ็อตสนทนา ลักษณะเดียวกับ ChatGPT, Bard หรือ Bing โดยแชทบ็อตตัวนี้ใช้ชื่อตรงไปตรงมาว่า <strong>Meta AI</strong></p>\n<p>เบื้องหลังของ Meta AI เป็นโมเดล LLM เวอร์ชันปรับแต่งเพิ่มเติมจาก <a href=\"https://www.blognone.com/node/134893\">Llama 2 ของบริษัทเอง</a> แล้วเพิ่มข้อมูลแบบเรียลไทม์จาก Bing ของไมโครซอฟท์ แล้วพ่วงด้วยฟีเจอร์สั่งให้ AI สร้างภาพได้ตามต้องการ (<a href=\"https://www.blognone.com/node/133106\">ลักษณะเดียวกับของ Bing</a>)</p>\n<p><img alt=\"No Description\" src=\"https://www.blognone.com/sites/default/files/externals/ab9e63c012dec2a264a55f7c502f8d13.jpg\" /></p>\n<p>ในแง่การสนทนาโต้ตอบ สอบถามข้อมูล คงไม่ต่างอะไรจากแช็ทบ็อตตัวอื่นๆ เท่าไรนัก จุดต่างของ Meta AI ที่ไม่เหมือนใครคือ Meta จับมือกับคนดัง ดารา เซเล็บ นักกีฬา ฯลฯ ให้นำเอาคาแรกเตอร์ของบุคคลเหล่านี้มาเป็นอวตารของบ็อต Meta AI เพื่อให้คุยกับเราได้อารมณ์ที่แตกต่างกันไป ตัวอย่างคนดังที่เข้าร่วมได้แก่ Kendall Jenner, Paris Hilton, MrBeast, Naomi Osaka, Snoop Dogg, Tom Brady, Dwyane Wade เป็นต้น โดยคนดังเหล่านี้จะใช้ชื่ออื่นที่ต่างไป คาแรกเตอร์และเรื่องราวเบื้องหลังอาจต่างไปจากชีวิตจริงอยู่บ้าง แต่ดูหน้าตาท่าทางแล้วรู้ว่าเป็นใคร <a href=\"https://ai.meta.com/genai/\">รายชื่อทั้งหมด</a></p>\n<p>แชทบ็อต Meta AI จะถูกใช้ในบริการแทบทุกตัวของบริษัท ได้แก่ WhatsApp, Messenger, Instagram, <a href=\"https://www.blognone.com/node/135971\">แว่น Quest 3</a> (Quest ตัวเก่าน่าจะอด), <a href=\"https://www.blognone.com/node/135975\">แว่นตา Ray-Ban Meta</a></p>\n<p><img alt=\"No Description\" src=\"https://www.blognone.com/sites/default/files/externals/e2d168e2b789ff550bf53e6085d4647f.jpg\" /></p>\n<p>ที่มา - <a href=\"https://about.fb.com/news/2023/09/introducing-ai-powered-assistants-characters-and-creative-tools/\">Meta</a></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/chatbot\">Chatbot</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1605737814528429ca7d833a6df9dcc656d5d5079c9f80f327c4b8916abc1d75","category":"Thai"}
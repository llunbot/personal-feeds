{"title":"กูเกิลเปิดตัว TimesFM โมเดล AI พื้นฐานสำหรับทำนายข้อมูลตัวเลขแบบไม่ต้องฝึกล่วงหน้า","link":"https://www.blognone.com/node/139657","date":1715250514000,"content":"<div><div><div><p>กูเกิลปล่อยโมเดล TimesFM โมเดลปัญญาประดิษฐ์พื้นฐาน (foundational model) สำหรับการทำนายข้อมูลตัวเลขโดยเฉพาะ เช่น เมื่อผู้ใช้ให้ตัวเลขเบื้องต้น แล้วโมเดลสามารถทำนายค่าต่อไปได้โดยไม่ต้องฝึกจากข้อมูลก่อนหน้า</p>\n<p>กระบวนการฝึกโมเดลนี้ กูเกิลอาศัยข้อมูลในโลกความเป็นจริงรวมกว่าแสนล้านชุด เช่น Google Trends หรือสถิติการเข้าชม Wikipedia พร้อมกับข้อมูลสังเคราะห์ที่เป็นโมเดลทางคณิตศาสตร์หรือฟิสิกส์พื้นฐาน</p>\n<p>การทดสอบประสิทธิภาพอาศัยชุดข้อมูล Monash Forecasting Archive ที่เป็นข้อมูลนับหมื่นรายการ เช่น ปริมาณการจราจร, สภาพอากาศ โดย TimesFM สามารถเอาชนะโมเดลที่ต้องฝึกล่วงหน้าได้หลายตัวโดยไม่ต้องการการฝึกล่วงหน้าเลย (zero-shot) และเมื่อเทียบกับการใช้ GPT-3.5 มาทำนายค่าก็ยังได้ประสิทธิภาพดีกว่า แม้ TimesFM จะมีขนาดโมเดลเพียง 200 ล้านพารามิเตอร์เท่านั้น</p>\n<p>โมเดลเปิดให้ดาวน์โหลดได้จาก <a href=\"https://huggingface.co/google/timesfm-1.0-200m\">HuggingFace</a></p>\n<p>ที่มา - <a href=\"https://research.google/blog/a-decoder-only-foundation-model-for-time-series-forecasting/\">Google Research</a></p>\n<p><img alt=\"No Description\" src=\"https://www.blognone.com/sites/default/files/externals/0b77f42bf4edcbcde8d9bdcdb21e3175.jpg\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/google\">Google</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7175d0f6efe0b659b105798119d8fbcc1e0971e1e9371e83f50146bc518d4831","category":"Thai"}
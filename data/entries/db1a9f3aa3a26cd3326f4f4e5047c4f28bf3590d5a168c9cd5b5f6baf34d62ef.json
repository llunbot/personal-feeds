{"title":"ศาลสูงสุดยุโรปตัดสิน Apple แพ้คดีเลี่ยงภาษีในไอร์แลนด์ ต้องจ่ายย้อนหลัง 1.3 หมื่นล้านยูโร","link":"https://www.blognone.com/node/141945","date":1725976666000,"content":"<div><div><div><p>ศาลยุติธรรมแห่งสหภาพยุโรปออกคำตัดสิน ยืนยันคำตัดสินของคณะกรรมาธิการยุโรปในปี 2016 ที่บอกว่า<a href=\"https://www.blognone.com/node/84997\">แอปเปิลเลี่ยงภาษีในไอร์แลนด์</a> ช่วงปี 1991-2014 คิดเป็นมูลค่า 1.3 หมื่นล้านยูโร ซึ่งนี่เป็นคำตัดสินสูงสุดแล้ว ไอร์แลนด์จึงต้องเรียกภาษีที่ไม่ได้จ่ายคืนจากแอปเปิล</p>\n<p>ย้อนไปในปี 2020 หลังจาก<a href=\"https://www.blognone.com/node/111974\">แอปเปิลแย้งในชั้นอุทธรณ์</a>ว่าข้อกล่าวเลี่ยงภาษีนั้นเกินจริง ทำให้ศาลทั่วไปยุโรป<a href=\"https://www.blognone.com/node/117499\">กลับคำตัดสิน</a> บอกว่าไม่มีข้อมูลที่ชัดเจนพอว่าไอร์แลนด์ได้ให้สิทธิประโยชน์พิเศษทางภาษีกับแอปเปิล แอปเปิลจึงไม่ต้องจ่ายภาษีส่วนนี้ แต่ก็มีการอุทธรณ์ถึงชั้นสูงสุด</p>\n<p>รัฐบาลไอร์แลนด์ออกแถลงการณ์จากคำตัดสินนี้ โดยย้ำว่าคำตัดสินนี้เป็นเรื่องของเหตุการณ์ที่เคยเกิดในอดีตช่วงเวลาหนึ่ง รัฐบาลไอร์แลนด์ไม่เคยให้สิทธิประโยชน์ภาษีเป็นพิเศษกับบริษัทใดเป็นพิเศษ</p>\n<p>ตัวแทนของแอปเปิลบอกว่าคดีนี้ไม่ใช่เรื่องของการเลี่ยงไม่จ่ายภาษีในจำนวนเงินเท่าใด แต่เป็นเรื่องของแอปเปิลต้องจ่ายภาษีนี้ให้รัฐบาลใดกันแน่ เพราะแอปเปิลพร้อมจ่ายภาษีทั้งหมดที่ต้องจ่ายอยู่แล้ว สิ่งที่สหภาพยุโรปทำคือการบังคับย้อนหลังกับภาษี ในส่วนที่แอปเปิลต้องจ่ายให้สหรัฐอเมริกา</p>\n<p>แอปเปิลบอกว่าบริษัทจะบันทึกรายการค่าใช้จ่ายภาษีนี้เป็นรายการพิเศษครั้งเดียว ประมาณ 1 หมื่นล้านดอลลาร์ ในงบการเงินของไตรมาสปัจจุบันสิ้นสุดเดือนกันยายน</p>\n<p>ที่มา: <a href=\"https://www.cnbc.com/2024/09/10/apple-loses-eu-court-battle-over-13-billion-euro-tax-bill-in-ireland.html\">CNBC</a></p>\n<p><img src=\"https://www.blognone.com/sites/default/files/externals/4eb2a8787227bbc032ae9fbdd25fb72c.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/european-commission\">European Commission</a></div><div><a href=\"/topics/ireland\">Ireland</a></div><div><a href=\"/topics/tax\">Tax</a></div><div><a href=\"/topics/europe\">Europe</a></div><div><a href=\"/topics/eu\">EU</a></div><div><a href=\"/topics/lawsuits\">Lawsuits</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"db1a9f3aa3a26cd3326f4f4e5047c4f28bf3590d5a168c9cd5b5f6baf34d62ef","category":"Thai"}
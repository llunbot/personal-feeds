{"title":"เปิดตัว Alder Lake เริ่มยุค x86 แบบไฮบริด คอร์ใหญ่+เล็ก สถาปัตยกรรมเดียวใช้ทั้งเดสก์ท็อป-โน้ตบุ๊ก","link":"https://www.blognone.com/node/124336","date":1629450209000,"content":"<div><div><div><p>อินเทลเปิดตัวซีพียูสถาปัตยกรรม Alder Lake ที่จะออกวางขายช่วงปลายปี 2021 (นับเป็น 12th Gen ถ้ายังใช้ชื่อ Core ทำตลาดแบบของเดิม)</p>\n<p><img src=\"https://www.blognone.com/sites/default/files/externals/c1578812d52ec0c14ededc0e42ea7cf4.jpg\" /></p>\n<p>การเปลี่ยนแปลงสำคัญของ Alder Lake คือเปลี่ยนมาใช้สถาปัตยกรรมไฮบริด คอร์ใหญ่ผสมกับคอร์เล็ก เพื่อรองรับโหลดงานที่หลากหลาย แบบเดียวกับ big.LITTLE ที่เราคุ้นจากฝั่ง Arm</p>\n<p><img src=\"https://www.blognone.com/sites/default/files/externals/391dd99574a5531428f3621bd7e4da7a.jpg\" /></p>\n<p>อินเทลเรียกคอร์ใหญ่ว่า <strong>Performance Core</strong> (P-core) ใช้คอร์ซีพียู Golden Cove (ตัวต่อจาก <a href=\"https://www.blognone.com/node/117950\">Willow Cove ที่ใช้ใน Tiger Lake</a>) เน้นงานเธร็ดเดี่ยว โดยระบุว่าประสิทธิภาพในงานประมวลผลทั่วไป general purpose เพิ่มขึ้น 19% จาก 11th Gen และเรียกคอร์เล็กว่า <strong>Efficient Core</strong> (E-core) ใช้คอร์ซีพียู Gracemont (ตระกูลที่ใช้ในสาย Atom) นำมายกเครื่องใหม่ให้ประสิทธิภาพดีขึ้น เหมาะกับชิปที่มีทรานซิสเตอร์หนาแน่นกว่าเดิม เน้นงานมัลติเธร็ด</p>\n<p><img src=\"https://www.blognone.com/sites/default/files/externals/2eefec3893549c83fd39a2ab3f044d31.jpg\" /></p>\n<p><img src=\"https://www.blognone.com/sites/default/files/externals/46cfee6c0d5ed9ce1a2629b8ddc1f4ab.jpg\" /></p>\n<p>การที่ Alder Lake มีซีพียูทั้งสองประเภท ทำให้การเลือกว่าจะใช้คอร์ใหญ่หรือเล็กเป็นความท้าทาย อินเทลจึงแก้ปัญหานี้ด้วยกาเพิ่ม Intel Thread Director เป็นเลเยอร์ที่อยู่ระหว่าง OS Scheduler และตัวซีพียูโดยตรง ทำหน้าที่บอกสถานะของแต่ละคอร์ เพื่อให้ OS ตัดสินใจเลือกคอร์ได้อย่างเหมาะสม</p>\n<p><img src=\"https://www.blognone.com/sites/default/files/externals/daed233eea4956423da7de741c46100a.jpg\" /></p>\n<p><img src=\"https://www.blognone.com/sites/default/files/externals/223bb96b966e2d27a3e76c0ce2384e18.jpg\" /></p>\n<p>Thread Director ยังช่วยเรื่องการย้ายงานไปรันจากคอร์เล็ก-คอร์ใหญ่ ตามสถานะของงานที่อาจเปลี่ยนไประหว่างทางด้วย</p>\n<p>การเปลี่ยนแปลงอีกอย่างของ Alder Lake คือเป็นสถาปัตยกรรมซีพียูตัวเดียว ใช้ได้กับงานทุกประเภท ตั้งแต่ซีพียู Ultra Mobile กินไฟต่ำ 9 วัตต์ ไปจนถึงซีพียูเดสก์ท็อปสมรรถนะสูง 125 วัตต์ (<a href=\"https://www.blognone.com/node/123907\">ผลิตด้วยกระบวนการแบบ Intel 7 ที่ไม่ได้แปลว่า 7 นาโนเมตร</a>)</p>\n<p>แนวทางใหม่นี้ทำให้เราไม่ต้องแยกซีพียูสายโน้ตบุ๊กและเดสก์ท็อปที่เป็นคนละตัวแล้ว อย่างใน Gen 11 เรามี Tiger Lake เป็นฝั่งโน้ตบุ๊ก และ Rocket Lake เป็นฝั่งเดสก์ท็อป ซึ่งมีฟีเจอร์ไม่เท่ากัน กระบวนการผลิตไม่เท่ากัน</p>\n<p><img src=\"https://www.blognone.com/sites/default/files/externals/b83762dc84df4088af5741158e2eb79b.jpg\" /></p>\n<p>Alder Lake จะมีคอร์สูงสุด 16 คอร์ และเธร็ดสูงสุด 24 เธร็ด (คอร์ใหญ่มี 2 เธร็ด, คอร์เล็ก 1 เธร็ด) ส่วนฟีเจอร์อื่นๆ นอกตัวคอร์ซีพียูหลักคือ</p>\n<ul>\n<li>รองรับแรม DDR5-4800 และ LP5-5200</li>\n<li>รองรับ PCIe Gen 5 จำนวน x16 เลน</li>\n<li>รองรับ Thunderbolt 4 และ Wi-Fi 6E</li>\n</ul>\n<p><img src=\"https://www.blognone.com/sites/default/files/externals/0dbfd8e8559ed13a317b4d951716cb79.jpg\" /></p>\n<p>อินเทลยังไม่เผยรายละเอียดรุ่นย่อยของ Alder Lake และยังไม่บอกว่าจะทำตลาดฝั่งเดสก์ท็อปหรือโน้ตบุ๊กก่อน บอกแค่ว่าจะเริ่มเปิดตัวผลิตภัณฑ์ในช่วงฤดูใบไม้ร่วง ปลายปี 2021</p>\n<p>ที่มา - <a href=\"https://www.intel.com/content/www/us/en/newsroom/resources/press-kit-architecture-day-2021.html\">Intel</a>, <a href=\"https://download.intel.com/newsroom/2021/client-computing/intel-architecture-day-2021-presentation.pdf\">Intel (PDF)</a></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/alder-lake\">Alder Lake</a></div><div><a href=\"/topics/cpu\">CPU</a></div><div><a href=\"/topics/x86\">x86</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e6a98e1391a436e067408332e01153ea9f9b1b17e46d5652cb6b30cd513d14e6","category":"Thai"}
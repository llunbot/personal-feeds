{"title":"2023 ปีแห่งการปลดพนักงาน บริษัทสหรัฐจ้างงานสายไอทีเพิ่มสุทธิแค่ 700 ตำแหน่ง","link":"https://www.blognone.com/node/137786","date":1705895587000,"content":"<div><div><div><p>Janco Associates บริษัทวิเคราะห์สภาพตลาดแรงงานไอทีในสหรัฐ ออกรายงานสรุปสภาพการจ้างงานด้านไอทีในสหรัฐตลอดปี 2023 ที่เราเห็นข่าวการปลดพนักงานจำนวนมหาศาล (จน Blognone ต้องมีแท็ก <a href=\"https://www.blognone.com/topics/layoff\">Layoff</a> เพิ่มมาเพื่อการนี้) เมื่อหักลบกับการจ้างงานใหม่แล้ว มีการจ้างงานสุทธิเพียง 700 ตำแหน่งเท่านั้น เทียบกับในปี 2022 ที่มีการจ้างงานสุทธิถึง 267,000 ตำแหน่ง</p>\n<p>การวิเคราะห์ของ Janco มาจากข้อมูลของสำนักงานสถิติแรงงานของสหรัฐอเมริกาโดยตรง (นายจ้างจะจ้างเพิ่มหรือปลดออกต้องแจ้งข้อมูลนี้ไปยังสำนักงานสถิติแรงงาน) จากตารางด้านล่างจะเห็นการจ้างงานติดลบในหลายเดือนของปี 2023 โดยเฉพาะเดือนเมษายนที่หดตัวถึง 13,500 ตำแหน่ง ในขณะที่การจ้างเพิ่มมีเพียงหลักร้อยเท่านั้น</p>\n<p>Janco สรุปว่าการปลดพนักงานจำนวนมากออกในปี 2023 เป็นการปรับสมดุลของช่วงปี 2021-2022 ที่มีการจ้างงานไอทีมากเกินไป แต่ตอนนี้สถานการณ์เริ่มดีขึ้นแล้ว ดังเห็นได้จากตัวเลขการจ้างงานในเดือนธันวาคม 2023 กลับมาเพิ่มสูงขึ้นเป็น 13,700 ตำแหน่ง</p>\n<p>Janco ยังชี้ว่าถึงแม้ดูเหมือนบริษัทไอทีทั้งหลายมีพนักงานเกินความจำเป็น จนต้องปลดพนักงานออกเป็นหลักแสนคน แต่กลับยังมีตำแหน่งงานว่าง (job vacant roles) อีกราว 88,00 ตำแหน่งที่ยังรับคนไม่ได้ แสดงให้เห็นว่านี่คือปัญหาทักษะไม่ตรงกับงาน (skill mismatch) ที่ต้องแก้ปัญหากันต่อไป</p>\n<p>ที่มา - <a href=\"https://e-janco.com/press/2024/2024-01-05-few-jobs-created-in-2023.html\">Janco</a>, <a href=\"https://www.theregister.com/2024/01/08/700_it_jobs_us/\">The Register</a>, <a href=\"https://itmanager.substack.com/p/it-job-market-grew-by-700-jobs-in\">Janco (2)</a></p>\n<p><img alt=\"No Description\" src=\"https://www.blognone.com/sites/default/files/externals/b30539654cdaf065864a68f52f39dde7.png\" /></p>\n<p><img alt=\"No Description\" src=\"https://www.blognone.com/sites/default/files/externals/3bd41b3f97fb87b514d424d285054823.png\" /></p>\n</div></div></div><div><div>Topics: </div><div><div><a href=\"/topics/it-industry\">IT Industry</a></div><div><a href=\"/topics/usa\">USA</a></div><div><a href=\"/topics/labour\">Labour</a></div><div><a href=\"/topics/employment\">Employment</a></div><div><a href=\"/topics/layoff\">Layoff</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"85e9ae9eda823a85de4d7e04b8657425e9a5e5b19d6134b37282071b21bbf94a","category":"Thai"}
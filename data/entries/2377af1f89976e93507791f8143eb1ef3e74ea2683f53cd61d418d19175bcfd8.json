{"title":"รวมแก๊ก April Fool's จากบริษัท Tech ปี 2025: พบกับเรือสำราญ Duolingo และอื่น ๆ","link":"https://www.blognone.com/node/145606","date":1743567258000,"content":"<div><div><div><p>วันที่ 1 เมษายน ซึ่งเป็นวัน April Fool's ได้ผ่านไปแล้ว ในปีนี้บริษัทเทคโนโลยีหลายแห่งยังคงสรรหาไอเดียแปลก ๆ มานำเสนอกัน ขณะที่อีกหลายบริษัทก็เลิกงดการเล่นมุกวันที่ 1 เมษายนต่อไป กรณีที่เด่นคือ <a href=\"https://www.blognone.com/node/115494\">Google</a> ซึ่งปกติไม่เคยพลาด แต่ก็หยุดไปตั้งแต่ปี 2020 ที่มีการระบาดของโควิด</p>\n<p>ไอเดียที่หลายบริษัทนำเสนอในวัน April Fool's อาจดูเกินจริง แต่ด้วยเทคโนโลยีที่มีพัฒนาการตลอด บางไอเดียจากในอดีตก็กลายเป็นจริงขึ้นมา เช่น เกม Pokemon Go ที่เริ่มจาก<a href=\"https://www.blognone.com/node/54900\">มุกของ Google Maps ในปี 2014</a> หรือล่าสุดคือ <a href=\"https://www.blognone.com/node/140102\">G-Assist</a> ของ NVIDIA ที่เป็น AI แนะนำการเล่นเกม ก็เริ่มต้นจากมุก April Fool's ของ <a href=\"https://www.blognone.com/node/91324\">NVIDIA ในปี 2017</a> แถมยังใช้ชื่อเดียวกันด้วย</p>\n<p><img alt=\"No Description\" src=\"https://www.blognone.com/sites/default/files/externals/64fccf9e53dc6e523940eb10d24c752a.jpeg\" /></p>\n<p>ปีนี้มุก April Fool's อาจไม่เยอะ แต่ยังน่าสนใจเช่นเคย</p>\n<h4>Razer Skibidi</h4>\n<p>Razer เป็นบริษัทเทคโนโลยีรายแรก ๆ ที่ปล่อยมุก April Fool's ในปีนี้ โดยสินค้าที่นำเสนอคือเฮดเซตพร้อมแว่น Razer Skibidi เพื่อแก้ปัญหาที่เหล่าเกมเมอร์รุ่นใหญ่ประสบ เมื่อต้องเล่นเกมร่วมกับเกมเมอร์ Gen Z หรือ Gen Alpha เพราะฟัง-อ่านภาษาที่พวกเขาคุยกันไม่รู้เรื่อง</p>\n<p>Razer Skibidi มี AI ที่รองรับการแปลภาษาแบบเรียลไทม์ ทำให้เกมเมอร์รุ่นใหญ่เข้าใจบทสนทนา รวมทั้งรองรับการแปลงข้อความให้เป็นภาษาแบบ Gen Z, Gen Alpha ใช้ได้ด้วย</p>\n<h4>Yahoo Agricultural Interface</h4>\n<p>Yahoo เปิดตัวคีย์บอร์ดที่มีสัมผัสของหญ้า เพราะทุกปุ่มของคีย์บอร์ดมีหญ้าปลูกคลุมไว้ ให้การสัมผัสที่เข้าถึงธรรมชาติแม้อยู่หน้าคอมพิวเตอร์</p>\n<p>สินค้าตัวนี้เล่นกับสำนวนที่บอกว่าให้ออกไป Touch Grass (อย่าอยู่แต่หน้าคอมพิวเตอร์ ออกไปข้างนอกบ้าง) เพราะคีย์บอร์ดนี้เป็นการสัมผัสหญ้าเหมือนกัน</p>\n<blockquote><p>The Yahoo Agricultural Interface is HERE. Touch grass like never before. 1PM EST in our TikTok Shop. <a href=\"https://t.co/tGGbRbMBuu\">pic.twitter.com/tGGbRbMBuu</a></p>\n<p>— Yahoo (@Yahoo) <a href=\"https://twitter.com/Yahoo/status/1907010826818474282?ref_src=twsrc%5Etfw\">April 1, 2025</a></p></blockquote>\n<h4>ElevenLabs Text to Bark</h4>\n<p>ElevenLabs บริษัทพัฒนาปัญญาประดิษฐ์เน้นการใช้งานเกี่ยวกับเสียง เปิดตัวโมเดลใหม่ Text to Bark ที่สามารถแปลงข้อความตัวหนังสือออกมาเป็นเสียงของสุนัขได้ เหมือนกับโมเดล Text to Speech ของมนุษย์ โดยอาศัยชุดข้อมูลฝึกฝนทำให้ได้เสียงสุนัขออกมาแม่นยำ มนุษย์จึงสามารถเข้าใจเพื่อนคนสำคัญได้ยิ่งกว่าเดิม</p>\n<p>Text to Bark พัฒนาด้วยโมเดล Llama จึงเป็นการเพิ่มความสามารถครั้งใหญ่ เพราะลามา (สัตว์) ตอนนี้เข้าใจภาษาสุนัขเพิ่มเติมแล้ว</p>\n<h4>Philips De-Boner</h4>\n<p>Currys ร้านขายเครื่องใช้ไฟฟ้าในสหราชอาณาจักร เปิดตัว De-Boner ซึ่งพัฒนาร่วมกับ Philips แก้ปัญหาคนแทะปีกไก่ทอดแล้วยังเหลือเนื้อติดกระดูกอยู่มาก โดยเครื่อง De-Boner จะช่วยเลาะเนื้อออกมาให้มากที่สุด จะได้ไม่ต้องเสียดายที่ยังเหลือเนื้อติดอยู่เยอะอีกต่อไป</p>\n<p>ดูคลิปสาธิตได้ที่ <a href=\"https://www.tiktok.com/@currys/video/7488224684102733078\">TikTok ของ Currys</a></p>\n<p><img alt=\"No Description\" src=\"https://www.blognone.com/sites/default/files/externals/b89da505d2a3c6ac0a7694caead9d4bc.jpg\" /></p>\n<h4>Nothing Ear (3.5 mm)</h4>\n<p>Nothing เปิดตัวหูฟังใหม่ Ear (3.5 mm) ซึ่งเป็นหูฟังแบบสาย เชื่อมต่อด้วยพอร์ต 3.5 มม. ที่คุ้นเคย แต่เพิ่มความสวยงามด้วยสายที่ยาว เอ่อ... 50 เมตร</p>\n<p>Nothing อธิบายคอนเซปต์สินค้านี้ว่าสวยงามแต่ใช้ไม่ค่อยสะดวก (Beautifully Inconvenient)</p>\n<blockquote><p>Ear (3.5 mm)50 m cable. 3.5 mm jack.Beautifully Inconvenient. <a href=\"https://t.co/oXkDSNagG0\">pic.twitter.com/oXkDSNagG0</a></p>\n<p>— Nothing (@nothing) <a href=\"https://twitter.com/nothing/status/1907010067381039598?ref_src=twsrc%5Etfw\">April 1, 2025</a></p></blockquote>\n<h4>Sony Xperia Max</h4>\n<p>ปีที่แล้วออก<a href=\"https://www.facebook.com/sonymobile/posts/813878037435183?ref=embed_post\">สมาร์ทโฟนเล็กจิ๋ว</a> ปีนี้ Sony เลยจัดใหญ่เป็น Xperia Max สมาร์ทโฟนจอกว้างแบบเผื่อแผ่ขนาด 1 เมตร พร้อมฟีเจอร์การใช้งานแบบเดียวกับ Xperia 1 VI ด้วยสโลแกน The Bigger The Better</p>\n<h4>OPPO X³</h4>\n<p>OPPO เปิดตัว OPPO X³ สมาร์ทโฟนรูปทรงลูกบาศก์รูบิกตัวแรกของโลก ด้วยรูปทรงที่ไม่เคยมีใครทำมาก่อน พร้อมพื้นที่ใส่แอปจำนวน 54 แอปเท่านั้น ตามพื้นที่ของรูบิก 3x3 ที่มี</p>\n<p><a href=\"https://community.oppo.com/thread/1826309010005950470\">ดูรายละเอียดเพิ่มเติมได้ที่นี่</a></p>\n<blockquote><p>Introducing OPPO X³ - the world’s first cube-shaped smartphone!Are you ready to think inside the box? <a href=\"https://t.co/ehsCjrN1Z6\">pic.twitter.com/ehsCjrN1Z6</a></p>\n<p>— OPPO (@oppo) <a href=\"https://twitter.com/oppo/status/1906911901818462584?ref_src=twsrc%5Etfw\">April 1, 2025</a></p></blockquote>\n<h4>Bluesky</h4>\n<p>อันนี้ทำจริง แต่ไม่รู้จะกระทบชีวิตกันแค่ไหนโดยแพลตฟอร์มโซเชียล Bluesky <a href=\"https://bsky.social/about/blog/04-01-2025-april-fools\">ประกาศ</a>ลดความยาวข้อความที่โพสต์ได้ จากเดิม 300 ตัวอักษร เหลือ 299 ตัวอักษร มีผลตลอดวันที่ 1 เมษายน</p>\n<p><img alt=\"No Description\" src=\"https://www.blognone.com/sites/default/files/externals/1dfceb8e2c08535080ccca273bae9905.jpg\" /></p>\n<h4>Immersive Nokia 3310 Experience</h4>\n<p>โรงละคร Royal Albert Hall <a href=\"https://www.royalalberthall.com/about-the-hall/news/royal-albert-hall-launches-immersive-nokia-3310-experience\">ประกาศ</a>จัดการแสดงดนตรี Immersive Nokia 3310 Experience ที่บรรเลงเพลงโดย Royal Philharmonic Orchestra เพื่อมอบประสบการณ์ย้อนเวลาที่คนจดจำได้จากการใช้งานโทรศัพท์มือถือ Nokia 3310</p>\n<p>ไฮไลท์เด่นของการแสดงคือช่วงที่คนดูจะได้เห็นเกมเมอร์มืออาชีพเล่นเกมงูบนจอขนาดใหญ่ ไปพร้อมกับบทเพลงที่ได้แรงบันดาลใจจากริงโทนใน Nokia 3310</p>\n<p><img alt=\"No Description\" src=\"https://www.blognone.com/sites/default/files/externals/7de15ed4aedd5976a02305b23e44640e.jpeg\" /></p>\n<h4>OpenAI: Monday Voice</h4>\n<p>OpenAI เปิดตัวเสียงสนทนาใหม่ชื่อ Monday ซึ่งให้ความรู้สึกเบื่อหน่ายท้อใจเหมือนชีวิตที่เข้าสู่วันจันทร์ Monday ยังรองรับการโต้ตอบผ่านแชทได้ด้วย</p>\n<p>อันนี้เหมือนจะมาเล่นแต่ก็จริงจัง เพราะผู้ใช้งาน Voice Mode ใน ChatGPT สามารถเลือกเสียง Monday ได้ตั้งแต่วันนี้ รวมทั้งเลือกโหมด Monday ในกล่องแชทได้ด้วยทั้งผู้ใช้งานแบบเสียเงินและแบบฟรี ทั้งนี้ Monday จะมีให้ใช้งานไปจนถึงสิ้นเดือนเมษายนนี้เท่านั้น</p>\n<blockquote><p>No joke, there's a new voice in ChatGPT. <a href=\"https://t.co/7pq8h2cPxW\">pic.twitter.com/7pq8h2cPxW</a></p>\n<p>— OpenAI (@OpenAI) <a href=\"https://twitter.com/OpenAI/status/1907124258867982338?ref_src=twsrc%5Etfw\">April 1, 2025</a></p></blockquote>\n<h4>Elgato Stream Deck Desk</h4>\n<p>Elgato บริษัทผลิตอุปกรณ์ด้านภาพและเสียงสำหรับครีเอเตอร์ เปิดตัว Stream Deck Desk โต๊ะสำหรับครีเอเตอร์ แคสเตอร์ และเกมเมอร์ ที่ต้องการปุ่มลัดใกล้มือแบบครบครัน เพราะโต๊ะ Stream Deck Desk อัดปุ่มคีย์บอร์ดได้สูงสุดถึง 1,262 ปุ่ม จะเรียกใช้ปรับแต่งอะไรก็สะดวก</p>\n<h4>Logitech PRO X SUPERLIGHT 2 DEX: SLICK EDISH</h4>\n<p>Logitech อัปเกรดเมาส์เกมมิ่ง PRO X SUPERLIGHT 2 DEX รุ่นพิเศษ SLICK EDISH ที่เพิ่มความลื่นไหลในการขยับเมาส์มากขึ้นด้วยฟังก์ชันเนยที่หลอมละลายออกมา ทำให้การเคลื่อนที่ทำได้สะดวกขึ้น แถมถ้าหิวก็ลากเมาส์มาปาดขนมปังได้ด้วย</p>\n<blockquote><p>Caution: Extreme butter drippage aheadSay hello to your new secrete weapon: the PRO X SUPERLIGHT 2 DEX: SLICK EDISH🧈 Zero-resistance flicks🧈 Drip-regulated tech🧈 Esports-grade precisionTag your butter half—because smooth plays are better together. <a href=\"https://t.co/OzRyFCpiYR\">pic.twitter.com/OzRyFCpiYR</a></p>\n<p>— Logitech G (@LogitechG) <a href=\"https://twitter.com/LogitechG/status/1907100643648561253?ref_src=twsrc%5Etfw\">April 1, 2025</a></p></blockquote>\n<h4>Figma: FigPals</h4>\n<p>Figma เปิดตัว FigPals คาแรกเตอร์น่ารักสดใสที่พร้อมติดตามผู้ใช้งานขณะทำงานบน Figma โดยเคลื่อนที่ติดตามเคอเซอร์ของเมาส์ ให้บรรยากาศเหมือนคอมพิวเตอร์ในอดีต ผู้ใช้งานยังปรับแต่งเลือกคาแรกเตอร์และสีสันของตัว FigPals ที่ต้องการได้ด้วย</p>\n<p>FigPals เปิดให้ใช้งานได้ตลอดสัปดาห์นี้ และสามารถปิดการทำงานได้หากไม่ต้องการ</p>\n<h4>Netflix</h4>\n<p>Netflix ประเทศไทย<a href=\"https://www.facebook.com/NetflixTH/posts/pfbid0owvkufpTE2EutvRu4ppXAUC2TE5Nzba75bFva4mRonVGJrNPPjppNX5tZj5DqRpsl\">เปิดตัว</a>วัตถุมงคลรุ่น \"เกิดมาไม่รวย ก็ต้องช่วยตัวเอง\" เป็นสามเทพการค้า วาจาลิ้นเลี่ยมทอง จากซีรีส์ สาธุ</p>\n<p>พร้อมให้บูชาในราคา 999,999 บาท</p>\n<p><img alt=\"No Description\" src=\"https://www.blognone.com/sites/default/files/externals/076e6c3d39d7166a5c622218b031fde9.jpeg\" /></p>\n<h4>น้ำหอมกลิ่นความรวยจาก Dime!</h4>\n<p>Dime! แพลตฟอร์มการเงิน แจกของที่ระลึกให้นักลงทุนจากภาวะตลาดที่มีความผันผวนสูงในช่วงนี้คือ น้ำหอมกลิ่นความรวย เพราะหลายคนอาจกินไม่ได้ นอนไม่กลับ น้ำไม่ได้อาบ</p>\n<p>Dime! บอกว่าแจกฟรีให้ลูกค้าที่เปิดบัญชีสำเร็จเฉพาะในวันที่ 31 เมษายน 2568</p>\n<h4>SEGA</h4>\n<p>SEGA ประกาศว่า เทลส์ (Tails) ตัวละครจิ้งจอกในซีรีส์เกม Sonic the Hedgehog ซึ่งมีชื่อเต็มว่า Miles Prower ได้ตัดสินใจย้ายไปอยู่ที่ทวีปยุโรป เพื่อเริ่มต้นชีวิตและการเดินทางครั้งใหม่</p>\n<p>ปัญหาคือในยุโรปนั้นใช้ระบบมาตราวัดแบบเมตริก เทลส์เลยตัดสินใจเปลี่ยนชื่อเพื่อให้สอดคล้องกับคนที่นั่นเป็น Kilometres Prower ทั้งนี้แม้ชื่อเปลี่ยนไป แต่ความเร็วในการเคลื่อนที่ยังปราดเปรียวเหมือนเดิม</p>\n<p><img alt=\"No Description\" src=\"https://www.blognone.com/sites/default/files/externals/39d2717e1f47448bc531e630e2e0a1d5.png\" /></p>\n<blockquote><p>Official Statement: Miles 'Tails' Prower <a href=\"https://t.co/EkA2hT3rDl\">pic.twitter.com/EkA2hT3rDl</a></p>\n<p>— SEGA (@SEGA) <a href=\"https://twitter.com/SEGA/status/1907123335013495267?ref_src=twsrc%5Etfw\">April 1, 2025</a></p></blockquote>\n<h4>Pal♡world! ~More Than Just Pals~</h4>\n<p>เมื่อปีที่แล้ว Palworld ประกาศออกส่วนเสริมที่เป็นเกมจีบสาว แต่ก็ไม่ออกมาจริง ปีนี้ Palworld เลยปล่อยเทรลเลอร์ที่ 2 ของส่วนเสริม Pal♡world! ~More Than Just Pals~ อีกครั้ง โดยบอกว่าเกมอยู่ในขั้นตอนพัฒนา แต่รอบนี้ไม่น่ามาแค่มุก เพราะมี<a href=\"https://store.steampowered.com/app/3620480/Palworld_More_Than_Just_Pals/\">หน้าของเกมบน Steam</a> แล้ว</p>\n<h4>PUBG: Winner Winner Romantic Dinner</h4>\n<p>ไม่ปล่อยให้ Palworld เปิดโหมดเกมจีบสาวรายเดียว เพราะ PUBG ก็ประกาศออกส่วนเสริม Winner Winner Romantic Dinner ที่เปลี่ยนอาวุธเป็นคาแรกเตอร์สาวสวยให้ผู้เล่นทำความรู้จัก</p>\n<p>Winner Winner Romantic Dinner มีให้เล่นบน PUBG ตั้งแต่วันนี้จนถึง 29 เมษายน</p>\n<h4>Duolingo WORLD CRUISE</h4>\n<p>ปิดท้ายด้วยบริษัทที่เล่นใหญ่มาหลายปี แอปฝึกภาษา Duolingo ปีนี้เปิดตัว Duolingo WORLD CRUISE ที่เป็นความร่วมมือกับ Carnival ผู้ให้บริการเรือสำราญรายใหญ่ ที่ผู้โดยสารจะได้เดินทางอย่างหรูหราไปพร้อมกับการฝึกฝนภาษาต่าง ๆ</p>\n<p>เส้นทางของ Duolingo WORLD CRUISE จะครอบคลุมไปใน 7 ทวีป 195 ประเทศ ได้ฝึกภาษามากกว่า 40 ภาษา และใช้เวลาเดินทางรวม 5 ปี รายละเอียดการเดินทางสำหรับคนที่สนใจสามารถดูได้ที่<a href=\"https://www.carnival.com/duolingo\">เว็บไซต์ของ Carnival</a></p>\n</div></div></div><div><div>Topics: </div><div><div><a href=\"/topics/duolingo\">Duolingo</a></div><div><a href=\"/topics/april-fools\">April Fools</a></div><div><a href=\"/topics/razer\">Razer</a></div><div><a href=\"/topics/bluesky\">Bluesky</a></div><div><a href=\"/topics/netflix\">Netflix</a></div><div><a href=\"/topics/palworld\">Palworld</a></div><div><a href=\"/topics/pubg\">PUBG</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2377af1f89976e93507791f8143eb1ef3e74ea2683f53cd61d418d19175bcfd8","category":"Thai"}
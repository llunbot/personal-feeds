{"title":"Paul Graham บอกเอง Sam Altman ไม่ได้ถูกไล่ออกจาก Y Combinator","link":"https://www.blognone.com/node/140083","date":1717229531000,"content":"<div><div><div><p>ช่วงที่ผ่านมา OpenAI ตกเป็นข่าวหลายเรื่องราว จนทำให้มีการนำเรื่องราวในอดีตของ Sam Altman ซีอีโอ ออกมาเปิดเผยบอกเล่ามากขึ้น เรื่องหนึ่งที่ออกมาคือเขาถูกไล่ออกจาก Y Combinator ศูนย์บ่มเพาะสตาร์ทอัปชื่อดัง ที่เขาเคยมีตำแหน่งประธาน</p>\n<p>Paul Graham หนึ่งในผู้ร่วมก่อตั้ง Y Combinator (YC) จึงชี้แจงผ่าน X โดยบอกว่าข้อมูลที่ว่า Altman ถูกไล่ออกนั้นไม่เป็นความจริง แต่ช่วงเวลาหนึ่ง Altman ทำงานควบคู่ทั้ง YC และ OpenAI แต่เมื่อ OpenAI ประกาศตั้ง<a href=\"https://www.blognone.com/node/108595\">แผนกเพื่อแสวงหากำไร</a> (For-profit) กลุ่มผู้ก่อตั้ง YC จึงพูดคุยกับ Altman ว่าถ้าเขาต้องทำงานที่ OpenAI แบบเต็มเวลา YC ก็น่าจะต้องหาคนอื่นมาทำงานตำแหน่งนี้แทน ซึ่ง Altman เห็นด้วยกับแนวทางนี้ จึงเลือกลาออกจาก YC</p>\n<p>Graham บอกว่าในตอนนั้นถ้า Altman เลือกอยู่กับ YC โดยบอกว่าจะหาคนอื่นมาเป็นซีอีโอ OpenAI เราก็ยินดีตอบรับข้อเสนอนี้เช่นกัน ที่สุดแล้ว YC ไม่ได้อยากให้เขาลาออก แต่เขาต้องเลือกอย่างใดอย่างหนึ่ง</p>\n<p>Sam Altman ร่วมงานกับ YC ในปี 2011 ตำแหน่งพาร์ตเนอร์ ต่อมาในปี 2014 เขาได้รับการแต่งตั้งเป็นประธาน ส่วน OpenAI เขาได้<a href=\"https://www.blognone.com/node/75739\">ร่วมก่อตั้ง</a>กับ Elon Musk, Peter Thiel, Jessica Livingston (ซึ่งเป็นผู้ก่อตั้ง YC เช่นกัน) ในปี 2015 ในสถานะองค์กรไม่แสวงหากำไร มาปี 2019 OpenAI ก็ประกาศตั้งหน่วยงานแสวงหากำไร ทำให้ Altman ออกจาก YC</p>\n<p>ที่มา: <a href=\"https://techcrunch.com/2024/05/30/paul-graham-claims-altman-wasnt-fired-from-y-combinator/\">TechCrunch</a></p>\n<p><img src=\"https://www.blognone.com/sites/default/files/externals/17cd0532ffe20b41cc985b71160806e7.jpg\" /></p>\n</div></div></div><div><div>Topics: </div><div><div><a href=\"/topics/sam-altman\">Sam Altman</a></div><div><a href=\"/topics/y-combinator\">Y Combinator</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ae6183b7f5ec8d89ac44042a5bd0ed25f973c1817d9573e37dbe2ff235cd4b26","category":"Thai"}
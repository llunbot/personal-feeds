{"title":"อินเทลเปิดตัวชุดคำสั่งใหม่ x86 สองชุด APX และ AVX10 ภาคต่อของ AVX-512","link":"https://www.blognone.com/node/135026","date":1690432222000,"content":"<div><div><div><p>อินเทลเปิดตัวชุดคำสั่งส่วนขยายใหม่ของซีพียูสถาปัตยกรรม x86 สองชุด ได้แก่</p>\n<ul>\n<li><strong>Advanced Performance Extensions (Intel APX)</strong></li>\n<li><strong>Advanced Vector Extensions 10 (Intel AVX10)</strong></li>\n</ul>\n<p><strong>Intel APX</strong> เป็นการขยายจำนวนรีจิสเตอร์สำหรับงานทั่วไป (general-purpose registers หรือ GPR) ในซีพียู จากเดิม 16 ตัวเป็น 32 ตัว เพื่อให้คอมไพเลอร์สั่งเก็บข้อมูลในรีจิสเตอร์ได้เยอะขึ้น ผลคือจำนวนครั้งในการ load-store ข้อมูลในคอมไพเลอร์ลดลง ประสิทธิภาพเพิ่มขึ้น ตัวเลขของอินเทลคือเพิ่มขึ้น 10%</p>\n<p><strong>Intel AVX10</strong> เป็นชุดคำสั่งสำหรับการคำนวณแบบเวกเตอร์ที่พัฒนาต่อจาก AVX-512 (ออกในปี 2016) โดยเป็นซูเปอร์เซ็ตของ AVX-512 คือมีคำสั่งเดิมทั้งหมด เพิ่มฟีเจอร์ใหม่ และสามารถทำงานได้ทั้งคอร์ใหญ่ (P-core) และคอร์เล็ก (E-core) ต่างไปจาก AVX-512 เดิมที่ทำงานได้เฉพาะบน P-core เท่านั้น</p>\n<p>AVX10 จะทำงานที่รีจิสเตอร์เวกเตอร์ขนาด 256 บิตเป็นหลัก แต่มีโหมดเข้ากันได้กับรีจิสเตอร์ขนาด 512 บิตเดิม (บน Xeon) ได้ด้วย การมาถึงของ AVX10 เท่ากับว่าซีพียูของอินเทลทุกตัวจะรองรับ AVX10 ทั้งหมด ไม่มีแยกรุ่นเล็กใหญ่อีกแล้ว</p>\n<p>อินเทลจะออก AVX10 Version 1 (AVX10.1) มาให้ก่อนบน Xeon เวอร์ชันหน้า Granite Rapids โดยยังรองรับเฉพาะรีจิสเตอร์ 512 บิตเดิมเท่านั้น จากนั้นจะออก AVX10 Version 2 (AVX10.2) ที่รองรับรีจิสเตอร์ 256 บิตด้วยในภายหลัง</p>\n<p><img alt=\"No Description\" src=\"https://www.blognone.com/sites/default/files/externals/5ae9a62d4ec1710351ba792a48ebf0bb.png\" /></p>\n<p>ที่มา - <a href=\"https://www.intel.com/content/www/us/en/developer/articles/technical/advanced-performance-extensions-apx.html\">Intel</a>, <a href=\"https://www.anandtech.com/show/18975/intel-unveils-avx10-and-apx-isas-unifying-avx512-for-hybrid-architectures-\">AnandTech</a></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/x86\">x86</a></div><div><a href=\"/topics/cpu\">CPU</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"01e106df2ba59aec8fd30e1cc2229ca8ebddc74944be2ab5ad7b3b0368410025","category":"Thai"}
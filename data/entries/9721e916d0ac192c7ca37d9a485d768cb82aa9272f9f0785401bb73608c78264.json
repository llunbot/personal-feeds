{"title":"เสี่ยหนูตัวจริง โปรแกรมเมอร์ให้แฮมสเตอร์เทรดคริปโตโดยการวิ่งในกล่อง ได้กำไรชนะตลาดหุ้น","link":"https://www.blognone.com/node/124984","date":1632812963000,"content":"<div><div><div><p>Mr Goxx เป็นหนูแฮมสเตอร์เทรดคริปโต สัตว์เลี้ยงของอาจารย์และผู้เชี่ยวชาญด้านการออกแบบโปรโตไทป์ท่านหนึ่ง กับเพื่อนโปรแกรมเมอร์ที่ไม่เปิดเผยตัวตน ซึ่งร่วมกันสร้างและโปรแกรมกรงของ Mr Goxx ให้การวิ่งในกรงกลายเป็นการเทรดคริปโตได้</p>\n<p>ทั้งสองคนตั้งบริษัทกองทุนสมมุติขึ้นมาเล่นๆ ชื่อ Goxx Capital แถมชื่อหนู Mr Goxx ก็ตั้งล้อบริษัทกระดานเทรดคริปโตรายใหญ่รายแรกๆ อย่าง <a href=\"https://www.blognone.com/node/53777\">Mt. Gox</a> ที่ถูกแฮ็กสูญเงินกว่า 850,000 btc ไปเมื่อเดือนกุมภาพันธ์ ปี 2014</p>\n<p><img src=\"https://www.blognone.com/sites/default/files/externals/c3b141efdfebcf31e2d5929f9b856284.jpg\" /><em>ภาพเจ้าก้อนนุ่มฟูจากทวิตเตอร์ <a href=\"https://twitter.com/mrgoxx/\">mrgoxx</a></em></p>\n<p>หลังจากนั้นก็ออกแบบออฟฟิศของ Mr Goxx เป็นส่วนเสริมของกรง ที่ Mr Goxx เข้าออกได้ตลอดเวลา ภายในมีอุโมงค์สองด้าน คือ “ขาย” และ “ซื้อ” และใช้ที่วิ่งวงล้อเป็นตัวเลือกว่าจะเทรดเหรียญคริปโตชนิดไหน และติดกล้องคอยรายงานผลไปด้วย</p>\n<p>ออฟฟิศของ Mr Goxx ประกอบขึ้นด้วยการออกแบบโดยคอมพิวเตอร์ แล้วใช้เครื่องพิมพ์สามมิติ เครื่องตัดด้วยเลเซอร์ และมีดแกะสลัก นำชิ้นส่วนมาเดินสาย ประกอบกับคอมพิวเตอร์แบบซิงเกิ้ลบอร์ด และไมโครคอนโทรลเลอร์</p>\n<p>ทั้งสองคนโปรแกรมให้ระบบเทรดทั้งหมดทำงานอัตโนมัติ เมื่อ Mr Goxx วิ่งบนวงล้อ และวิ่งผ่านอุโมงค์ด้านใดด้านหนึ่ง แถมยังโปรแกรมให้ทวิตอัพเดตข้อมูลบนทวิตเตอร์ <a href=\"https://twitter.com/mrgoxx\">Mr Goxx</a> โดยอัตโนมัติเมื่อเกิดการเทรด และแกะสลักไม้ให้เหมือนมีอุปกรณ์ออฟฟิศย่อมๆ</p>\n<p><img src=\"https://www.blognone.com/sites/default/files/externals/c27487e8479ecc56e55044f0314553e3.jpg\" /><em>ภาพออฟฟิศ Mr Goxx</em></p>\n<p>Mr Goxx เริ่มเทรดวันที่ 12 มิถุนายน โดยการซื้อเหรียญ Stellar (XLM) แต่ในเดือนแรกก็ดูเหมือนยังเทรดได้ไม่เข้ามือ (เท้า?) นัก เพราะเทรดไป 95 คำสั่ง ทำเงินเริ่มต้น 326 ยูโร (ราว 12,800 บาท) ลดไป 7%</p>\n<p>แต่หลังจากนั้นทำผลงานดีขึ้น เมื่อวันที่ 27 เงินเพิ่มมา 63.27 ยูโร (ราว 2,490 บาท) หรือ +19.41% แล้ว ซึ่งเว็บไซต์คริปโต <a href=\"https://protos.com/crypto-trading-hamster-goxx-outperforms-bitcoin-buffett-wood/\">Protos.com</a> คำนวณว่า Mr Goxx ทำผลตอบแทนได้สูงกว่าดัชนี FTSE 100 และ Dow Jones ในช่วงเดียวกัน รวมถึงชนะบริษัท Berkshire Hathaway ของปู่ Warren Buffett อีกด้วย แม้ปัจจุบันจะเหลือแค่ +54.18 ยูโร (ราว 2133 บาท) หรือเพิ่มขึ้นราว +16.62%</p>\n<blockquote><p>Mr. Goxx has concluded his office hours for tonight with 1 order(s) placed.Career Performance: +63.27 EUR (+19.41 %)DISCLAIMER This content is for entertainment purposes only. Investments shown here are not financial advice.</p>\n<p>— mrgoxx (@mrgoxx) <a href=\"https://twitter.com/mrgoxx/status/1442358107313565701?ref_src=twsrc%5Etfw\">September 27, 2021</a></p></blockquote>\n<p>อย่างไรก็ตาม ทั้งเจ้าของ Mr Goxx และเพื่อนโปรแกรมเมอร์ ต่างก็ยืนยันว่าการเทรดนี้เป็นโปรเจ็กต์ที่เขาทำกันเล่นกับเพื่อนช่วงโควิดเท่านั้น ไม่ใช่คำแนะนำทางการลงทุน และ Goxx Capital ก็เป็นบริษัทสมมุติ ไม่ได้มีอะไรจริงจัง</p>\n<p>ที่มา - <a href=\"https://www.bbc.com/news/technology-58707641\">BBC</a>, <a href=\"https://protos.com/crypto-trading-hamster-goxx-outperforms-bitcoin-buffett-wood/\">Protos.com</a></p>\n</div></div></div><div><div>Topics: </div><div><div><a href=\"/topics/cryptocurrency\">Cryptocurrency</a></div><div><a href=\"/topics/blockchain\">Blockchain</a></div><div><a href=\"/topics/stock-market\">Stock Market</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9721e916d0ac192c7ca37d9a485d768cb82aa9272f9f0785401bb73608c78264","category":"Thai"}
{"title":"อดีตพนักงานสตูดิโอ Volition ตั้งบริษัทใหม่ Shapeshifter Games, ช่วยพัฒนาเกมให้ InXile","link":"https://www.blognone.com/node/137974","date":1706710824000,"content":"<div><div><div><p>ปีที่แล้ว กลุ่มบริษัทเกม Embracer Group สั่ง<a href=\"https://www.blognone.com/node/135541\">ปิดสตูดิโอในเครือ Volition Games ที่มีผลงานสร้างเกมซีรีส์ Saints Row</a> ด้วยเหตุผลว่าบริษัทแม่ประสบปัญหาทางการเงิน</p>\n<p>ทีมงานจำนวนหนึ่งของ Volition Games รวมตัวกันตั้งสตูดิโอใหม่ชื่อ <a href=\"https://shapeshiftergames.com/\">Shapeshifter Games</a> โดยล่าสุดประกาศข่าวแล้วว่าจะเข้ามาช่วยงานสตูดิโอ InXile Games ในเครือไมโครซอฟท์ ช่วยพัฒนาโครงการ<a href=\"https://www.blognone.com/node/134302\">เกมใหม่ Clockwork Revolution</a></p>\n<p>เหตุผลที่ทีม Volition เดิมได้มาทำงานร่วมกับ InXile ในเวลาไม่นาน เป็นเพราะผู้บริหารทั้งสองฝั่งรู้จักกันอยู่ก่อนแล้ว โดย Chris Keenan ประธานของ InXile เริ่มอาชีพนักพัฒนาเกมด้วยการเทสต์เกมยานอวกาศ Descent ที่พัฒนาโดย Parallax (ชื่อในตอนนั้นของ Volition) ส่วน Brian Fargo หัวหน้าสตูดิโอ InXile เป็นผู้ก่อตั้ง Interplay ซึ่งเป็นผู้จัดจำหน่ายเกม Descent ให้ Parallax (เขาลาออกจาก Interplay ในปี 2000 และมาก่อตั้ง InXile ในปี 2002)</p>\n<p>ที่มา - <a href=\"https://www.inxile-entertainment.com/news/shapeshifter-games-winds-up-clockwork-revolution\">InXile</a></p>\n<p><img alt=\"No Description\" src=\"https://www.blognone.com/sites/default/files/externals/6f4cc3a9d0cccac4634af904c644950d.jpg\" /></p>\n</div></div></div><div><div>Topics: </div><div><div><a href=\"/topics/volition\">Volition</a></div><div><a href=\"/topics/games\">Games</a></div><div><a href=\"/topics/inxile\">inXile</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9aba62787f7004b758d47db1c85ba7ee70db0b4e964e7501c6b3573dc0de6a0c","category":"Thai"}
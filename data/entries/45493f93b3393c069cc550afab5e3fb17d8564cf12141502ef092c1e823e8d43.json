{"title":"อุตสาหกรรมดาต้าเซ็นเตอร์สหรัฐฯ เตือน Trump นโยบายปราบปรามพลังงานหมุนเวียน อาจทำให้จีนเป็นผู้นำโลกด้าน AI","link":"https://www.blognone.com/node/146299","date":1746592643000,"content":"<div><div><div><p>อุตสาหกรรมดาต้าเซ็นเตอร์ของสหรัฐฯ เตือนว่าการที่<a href=\"https://www.blognone.com/node/145800\">รัฐบาล Trump ปราบปรามพลังงานหมุนเวียนอย่างเข้มงวด</a> กำลังขัดขวางการเติบโตของกลุ่มดาต้าเซ็นเตอร์ และทำให้สหรัฐฯ เสี่ยงเสียตำแหน่งผู้นำ AI ระดับโลกให้กับจีนได้</p>\n<p>จีนออกมาตรการเชิงรุกในการส่งเสริม และปรับปรุงโครงข่ายไฟฟ้าให้ทันสมัย และการจ่ายพลังงานที่มีประสิทธิภาพ ซึ่งตรงข้ามกับสหรัฐฯ ที่ระงับการพัฒนาพลังงานสะอาดบนที่ดินของรัฐบาลกลาง หยุดการปล่อยเงินกู้สำหรับพลังงานสะอาด และยกเลิกโครงการสำคัญ เช่น โครงการพลังงานลมของ Equinor มูลค่า 5 พันล้านดอลลาร์ฯ</p>\n<p>ดาต้าเซ็นเตอร์จำเป็นต้องใช้พลังงานไฟฟ้าที่มั่นคงและมีราคาย่อมเยา ซึ่งพลังงานหมุนเวียนช่วยตอบโจทย์ได้ดี ผู้เชี่ยวชาญเตือนว่าหากสหรัฐฯ เข้าถึงแหล่งพลังงานหมุนเวียนได้น้อยลง ดาต้าเซ็นเตอร์อาจเผชิญกับปัญหาขาดแคลนพลังงาน ต้นทุนที่สูงขึ้น ความล่าช้าในการก่อสร้าง และต้องหันมาพึ่งพลังงานฟอสซิลมากขึ้น</p>\n<p>แม้โครงการพลังงานก๊าซบางแห่งถูกเร่งดำเนินการ แต่ก็มีต้นทุนสูง และใช้เวลานานกว่าจะสร้างเสร็จ เช่นเดียวกับบิ๊กเทคฯ อย่าง Amazon, Google, และ Equinix ที่เจอปัญหาในการรักษาเป้าหมายด้านความยั่งยืน และควบคุมต้นทุนจากความต้องการใช้พลังงานที่เพิ่มขึ้น</p>\n<p>ตอนนี้ในรัฐเท็กซัส ซึ่งตลาดดาต้าเซ็นเตอร์ใหญ่เป็นอันดับ 3 ของสหรัฐฯ กำลังพิจารณาร่างกฎหมายที่อาจเพิ่มข้อจำกัดต่อโครงการพลังงานแสงอาทิตย์และลม ซึ่งจะยิ่งทำให้การขยายโครงสร้างพื้นฐานของดาต้าเซ็นเตอร์ยากขึ้น</p>\n<p>ที่มา: <a href=\"https://www.ft.com/content/6821ec83-3a33-4a20-a3c6-152135c8ad57\">Financial Times</a></p>\n<p><img src=\"https://www.blognone.com/sites/default/files/externals/e957b87131012c48d667dd668f343a80.jpg\" alt=\"Trump\" /></p>\n</div></div></div><div><div>Topics: </div><div><div><a href=\"/topics/data-center\">Data Center</a></div><div><a href=\"/topics/donald-trump\">Donald Trump</a></div><div><a href=\"/topics/china\">China</a></div><div><a href=\"/topics/artificial-intelligence\">Artificial Intelligence</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"45493f93b3393c069cc550afab5e3fb17d8564cf12141502ef092c1e823e8d43","category":"Thai"}
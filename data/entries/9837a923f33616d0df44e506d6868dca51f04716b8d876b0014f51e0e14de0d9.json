{"title":"[ลือ] xAI เสนอข้อตกลงแบ่งรายได้จาก Tesla แลกกับการเข้าถึงเทคโนโลยี AI - Elon Musk ปฏิเสธข่าวนี้","link":"https://www.blognone.com/node/141898","date":1725839645000,"content":"<div><div><div><p>The Wall Street Journal อ้างแหล่งข่าวที่เกี่ยวข้องบอกว่า xAI บริษัทปัญญาประดิษฐ์ของ Elon Musk มีการหารือกับ Tesla เพื่อเปิดให้ Tesla เข้าถึงเทคโนโลยีปัญญาประดิษฐ์และทรัพยากรบริษัท แลกกับส่วนแบ่งรายได้จากฝั่ง Tesla ซึ่งอาจมองว่าเป็นกรณีความขัดแย้งทางผลประโยชน์ของ Musk คล้ายข่าว<a href=\"https://www.blognone.com/node/140414\">โยกจีพียู</a>หรือ<a href=\"https://www.blognone.com/node/141333\">ดึงตัวพนักงาน</a>ก่อนหน้านี้</p>\n<p>รายงานบอกว่าภายใต้ข้อตกลงนี้ Tesla จะนำโมเดลของ xAI มาใช้กับระบบช่วยขับรถยนต์อัตโนมัติ ฟีเจอร์เสริมอย่างระบบสั่งงานด้วยเสียง ไปจนถึงมีส่วนร่วมในการพัฒนาหุ่นยนต์ <a href=\"https://www.blognone.com/node/130711\">Optimus</a></p>\n<p>อย่างไรก็ตาม Elon Musk ปฏิเสธข่าวนี้ โดย<a href=\"https://x.com/elonmusk/status/1832618127189774374\">โพสต์อธิบายทาง X</a> ว่าที่ผ่านมา Tesla ได้หารือและแลกเปลี่ยนเทคโนโลยีกับ xAI แต่ไม่จำเป็นต้องจ่ายเงินส่วนแบ่งใช้เทคโนโลยีให้ xAI เขายังบอกว่าโมเดลของ xAI มีขนาดใหญ่มาก เพราะรวมองค์ความรู้ของมนุษยชาติเอาไว้ ซึ่งไม่สามารถนำมารันบนคอมพิวเตอร์ของรถยนต์ Tesla ได้ โดยโมเดล AI ที่ Tesla ใช้ตอนนี้มีความฉลาดมากพอ สามารถรับภาพวิดีโอเรียลไทม์เพื่อแปลงเป็นคำสั่งได้ โดยไม่ต้องใช้พลังงานระดับที่รันจีพียู H100 แบบการรันโมเดล LLM</p>\n<p>ที่มา: <a href=\"https://www.wsj.com/tech/tesla-xai-partnership-elon-musk-30e22313\">The Wall Street Journal</a></p>\n<p><img src=\"https://www.blognone.com/sites/default/files/externals/d59f5c1e3f13c00bd9abd9a1ec4841c4.png\" /></p>\n</div></div></div><div><div>Topics: </div><div><div><a href=\"/topics/xai\">xAI</a></div><div><a href=\"/topics/tesla\">Tesla</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/elon-musk\">Elon Musk</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9837a923f33616d0df44e506d6868dca51f04716b8d876b0014f51e0e14de0d9","category":"Thai"}
{"title":"สิงคโปร์สั่งปรับแพลตฟอร์มเรียนภาษาออนไลน์ 2 ล้านบาท หลังใช้รหัสแอดมินเป็นชื่อบริการตามด้วย \"123\"","link":"https://www.blognone.com/node/139952","date":1716552343000,"content":"<div><div><div><p>คณะกรรมการคุ้มครองข้อมูลส่วนบุคคลสิงคโปร์ (Personal Data Protection Commission - PDPC) สั่งปรับบริษัท PPLingo Pte ผู้ให้บริการแพลตฟอร์มเรียนรู้ออนไลน์ LingoAce หลังเกิดเหตุข้อมูลหลุดกระทบนักเรียนและผู้ปกครองกว่า 550,000 คน เนื่องจากผู้ดูแลระบบตั้งรหัสเป็น \"lingoace123\" ซึ่งเป็นบริการตามด้วยเลข 123</p>\n<p>ระบบที่ถูกแฮกคือเซิร์ฟเวอร์ operations support system (OPS) ที่ใช้สำหรับจัดการชั้นเรียน และตารางเรียนต่างๆ โดยเซิร์ฟเวอร์ติดตั้งตั้งแต่ปี 2020 และไม่เคยเปลี่ยนรหัสเลย ในวันที่ 26 เมษายน 2022 แฮกเกอร์ก็พยายามยิงรหัสผ่านบัญชีแอดมิน และภายในวันเดียวรหัสผ่านก็หลุด</p>\n<p>ทางบริษัทรู้ตัวว่าถูกแฮกเพราะแฮกเกอร์แฮกอีเมลของพนักงานอีกคนหนึ่งเพื่อแจ้งว่าเข้าถึงข้อมูลอะไรได้บ้าง แต่ไม่ได้เรียกร้องอะไรเพิ่มเติม</p>\n<p>เหตุการณ์แบบนี้เคยเกิดขึ้นแล้วครั้งหนึ่งในสิงคโปร์เมื่อ PDPC พิจารณาเหตุการณ์ Re Chizzle Pte Ltd ถูกแฮกเมื่อปี 2020 และตั้งรหัสผ่านว่า \"Chi!zzle@2018\" โดยทาง PDPC เตือนว่าการใช้ชื่อบริษัทเป็นการตั้งรหัสผ่านที่ไม่ปลอดภัย</p>\n<p>ทางบริษัทยอมรับว่ามาตรการหละหลวมจริงและได้เพิ่มมาตรการป้องกันเช่นเปิดการล็อกอินสองชั้นทั้งบนระบบ OPS และอีเมลแล้ว และขอให้ PDPC อย่าตั้งค่าปรับเกิน 35,000 ดอลลาร์สิงคโปร์ อย่างไรก็ดีทาง PDPC ยืนยันว่าความเสียหายร้ายแรงให้ปรับ 74,000 ดอลลาร์สิงคโปร์ หรือกว่า 2 ล้านบาท</p>\n<p>ที่มา - <a href=\"https://www.pdpc.gov.sg/-/media/files/pdpc/pdf-files/commissions-decisions/gd_pplingo-pte-ltd-(revised)_241023.pdf\">PDPC</a></p>\n<p><img alt=\"No Description\" src=\"https://www.blognone.com/sites/default/files/externals/e182112cea6dc3198d187c2b834865e5.jpeg\" /></p>\n</div></div></div><div><div>Topics: </div><div><div><a href=\"/topics/singapore\">Singapore</a></div><div><a href=\"/topics/privacy\">Privacy</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"77570053614581bff31d781f800554296230c34224ce1213ab7228fdaa8713d7","category":"Thai"}
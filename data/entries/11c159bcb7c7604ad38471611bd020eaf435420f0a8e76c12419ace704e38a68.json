{"title":"ChatGPT เพิ่มฟีเจอร์ จดจำเนื้อหาที่เคยคุยในอดีต เพื่อให้การสนทนาใหม่ง่ายขึ้น","link":"https://www.blognone.com/node/138190","date":1707869908000,"content":"<div><div><div><p>OpenAI ประกาศเพิ่มความสามารถให้ ChatGPT โดยสามารถจดจำเนื้อหาที่เคยพูดคุยไว้ในอดีต เพื่อประโยชน์ในการสนทนากับแชทบอตในอนาคต ทั้งนี้ผู้ใช้งานสามารถควบคุมได้ว่าต้องการให้ ChatGPT จำเนื้อหาเดิมเรื่องใดบ้าง</p>\n<p>ตัวอย่างที่ OpenAI ยกมาว่าการจดจำเนื้อหาช่วยได้อย่างไร เช่น ให้ ChatGPT สรุปเนื้อหาการประชุม ที่เคยให้ทำก่อนหน้านี้ แต่จัดฟอร์แมตใหม่, ช่วยออกแบบแผนงานต่อเนื่องจากแผนเดิมที่เคยทำก่อนหน้านี้, จดจำข้อมูลบุคคลอื่น ทำให้ออกแบบของขวัญได้ตรงใจทันที ฯลฯ</p>\n<p>การตั้งค่าส่วนจดจำเนื้อหานี้ทำได้โดยไปที่ Settings &gt; Personalization &gt; Memory โดย ChatGPT เปิดการใช้งานเป็นค่าเริ่มต้น สามารถปิดได้ (opt-out) หากไม่ต้องการ และหากต้องการให้ ChatGPT ลืมบางบทสนทนา ก็ทำได้โดยไปที่ Settings &gt; Personalization &gt; Manage Memory</p>\n<p>OpenAI แนะนำให้ผู้ใช้งานเปิดการสนทนาโหมด Temporary Chat เพื่อความสะดวก หากไม่ต้องการให้การสนทนานี้ถูกจดจำ</p>\n<p>ฟีเจอร์จดจำเนื้อหานี้รองรับกับคัสตอมแชทบอต GPTs ด้วย โดยส่วนความจำจะแยกเฉพาะของแต่ละแอป</p>\n<p>ChatGPT ที่สามารถตั้งค่าจดจำเนื้อหานี้ ทยอยอัพเดตให้ผู้ใช้งานกลุ่มเล็ก ๆ ก่อน ทั้งแบบฟรีและเสียเงิน โดยจะขยายกลุ่มผู้ใช้ต่อไปในอนาคต</p>\n<p>ที่มา: <a href=\"https://openai.com/blog/memory-and-new-controls-for-chatgpt\">OpenAI</a></p>\n<p><img alt=\"No Description\" src=\"https://www.blognone.com/sites/default/files/externals/add76da80b17e9e7b3900377b88df6cd.png\" /></p>\n</div></div></div><div><div>Topics: </div><div><div><a href=\"/topics/chatgpt\">ChatGPT</a></div><div><a href=\"/topics/openai\">OpenAI</a></div><div><a href=\"/topics/privacy\">Privacy</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"11c159bcb7c7604ad38471611bd020eaf435420f0a8e76c12419ace704e38a68","category":"Thai"}
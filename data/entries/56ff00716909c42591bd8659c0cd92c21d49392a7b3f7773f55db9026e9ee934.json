{"title":"แฟนเกม Humankind ขอทีมงานเอา DRM ออกหลังเกมเปิดตัว ทีมงานตัดสินใจเอาออกให้ทันที","link":"https://www.blognone.com/node/123861","date":1627022160000,"content":"<div><div><div><p><a href=\"https://www.blognone.com/node/119256\">Humankind</a> เกมแนว 4X สร้างอารายธรรมมนุษย์ คล้าย Civilization จากทีมงาน Amplitude Studios (Endless Space, Endless Legend) เคยประกาศว่าจะเปิดตัวในวันที่ 17 สิงหาคม พร้อมระบบ DRM ชื่อ Denuvo ระบบเดียวกับในเกม Resident Evill: Village <a href=\"https://www.blognone.com/node/123726\">ที่มีปัญหาด้านประสิทธิภาพ</a>ไปก่อนหน้านี้</p>\n<p>แฟนคลับคนหนึ่งของ Amplitude Studios จึงตั้งกระทู้ในฟอรั่มของเกม มีหัวข้อว่า “<a href=\"https://www.games2gether.com/amplitude-studios/humankind/forums/168-general/threads/41273-the-day-amplitude-broke-my-heart-and-how-they-reassembled-it?page=1\">วันที่ Amplitude ทำผมใจสลาย</a>” พูดถึงปัญหาของ Denuvo ทั้งเรื่องประสิทธิภาพ และการทำให้เกมเล่นโดยไม่ต่ออินเทอร์เน็ตไม่ได้ พร้อมแสดงความเข้าใจว่า อาจเป็นการตัดสินใจของ Sega (เจ้าของ Amplitude Studios) ที่ให้ใส่ DRM ตัวนี้เข้ามา เพื่อปกป้องยอดขายช่วงเดือนแรกๆ แต่ก็ขอร้องทีมงานว่าเมื่อหมดช่วงแรกไปแล้ว ช่วยเอา Denuvo ออกให้ด้วย</p>\n<p><img src=\"https://www.blognone.com/sites/default/files/externals/9fae029a87c60b9709bde2da55eec417.jpg\" /></p>\n<p>Romain de Waubert de Genlis ซีซีโอและผู้ร่วมก่อตั้ง Amplitude Studios เข้ามามาตอบกระทู้ด้วยตัวเอง พร้อมบอกว่าตัวเกมจะวางขายโดยไม่มี Denuvo แล้ว เพราะแม้ Denuvo อาจช่วยป้องกันเกมโดนแฮกไปขายได้ช่วงหนึ่ง แต่ปัญหาประสิทธิภาพจาก Denuvo ที่ทีมงานพบช่วง closed beta ก็หนักเกินรับไหว และทีมงานไม่น่าจะแก้ไขทันก่อนเกมออก</p>\n<p>หลังจากนั้นผู้ตั้งกระทู้ข้างต้น จึงแก้หัวกระทู้ของตัวเองเป็น “<a href=\"https://www.games2gether.com/amplitude-studios/humankind/forums/168-general/threads/41273-the-day-amplitude-broke-my-heart-and-how-they-reassembled-it?page=1\">วันที่ Amplitude ทำผมใจสลาย (แล้วประกอบมันขึ้นมาใหม่)</a>”</p>\n<p><img src=\"https://www.blognone.com/sites/default/files/externals/77e53623e879ac772e69d8aca066c70c.jpg\" /></p>\n<p>หลังเว็บไซต์ <a href=\"https://arstechnica.com/gaming/2021/07/denuvo-drm-removed-from-upcoming-strategy-game-dev-blames-performance-impact/\">Ars Technica</a> รายงานเรื่องนี้ ก็สอบถามไปทางผู้สร้าง DRM Denuvo ว่าปัญหานี้เกิดจากอะไร ซึ่งทีมงาน Denuvo ไม่ได้ตอบคำถามของ Ars Technica อย่างชัดเจนนัก แต่แนบอีเมลไปยังทีมงานของ Sega และ Amplitude Studios ให้ชี้แจงเรื่องนี้เพิ่มเติมแทน</p>\n<p>Denuvo ส่งผลต่อประสิทธิภาพของเกมหลากหลายเกม นอกจาก RE:Village และ Humankind แล้ว เกม Doom:Eternal ก็<a href=\"https://www.blognone.com/node/116474\">พบผลกระทบจนต้องถอด Denuvo ออกไป</a> แถมมีผลกระทบมายาวนาน <a href=\"https://www.blognone.com/node/100592\">ตั้งแต่สมัย Final Fantasy: XV</a> แต่ก็ยังไม่สามารถแก้ไขปัญหานี้ได้สักที</p>\n<p>ที่มา - <a href=\"https://arstechnica.com/gaming/2021/07/denuvo-drm-removed-from-upcoming-strategy-game-dev-blames-performance-impact/\">Ars Technica</a></p>\n</div></div></div><div><div>Topics: </div><div><div><a href=\"/topics/amplitude-studios\">Amplitude Studios</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"56ff00716909c42591bd8659c0cd92c21d49392a7b3f7773f55db9026e9ee934","category":"Thai"}
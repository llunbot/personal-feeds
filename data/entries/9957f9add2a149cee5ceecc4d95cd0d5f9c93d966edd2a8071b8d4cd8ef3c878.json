{"title":"Kyndryl ธุรกิจบริการไอทีของ IBM แยกตัวเป็นบริษัทอิสระแล้ว เข้าตลาดหลักทรัพย์วันแรก","link":"https://www.blognone.com/node/125673","date":1636029316000,"content":"<div><div><div><p>วันนี้ (4 พฤศจิกายน ตามเวลาสหรัฐ) IBM ประกาศแยกธุรกิจบริการไอทีออกเป็นบริษัทใหม่ชื่อ Kyndryl (อ่านว่า คินดริล) <a href=\"https://www.blognone.com/node/122156\">ตามที่เคยประกาศไว้ก่อนหน้านี้</a></p>\n<p>Kyndryl คือธุรกิจรับดูแลเครื่องและระบบ (managed infrastructure services) เดิมของ IBM โดยจะเข้าขายหุ้นในตลาดหลักทรัพย์นิวยอร์ก (NYSE) วันนี้เป็นวันแรก (ใช้ชื่อย่อว่า KD) โครงสร้างผู้ถือหุ้นคือ IBM ยังถือหุ้น 19.9% ในบริษัทใหม่ และผู้ถือหุ้นเดิมของ IBM จะได้รับหุ้นของ Kyndryl ในอัตรา 5 หุ้น IBM ต่อหนึ่งหุ้น Kyndryl</p>\n<p>เหตุผลที่ IBM ต้องแยกบริษัท Kyndryl ออกมา เป็นเพราะธุรกิจบริการไอทีมีอัตรากำไรต่ำ มีอัตราเติบโตช้า การแยกออกมาทำให้ IBM ตัวเบาขึ้น และในฝั่งของ Kyndryl เองก็มีข้อดีคือมีอิสระเพิ่มขึ้น สามารถรับงานบริษัทอื่นๆ โดยไม่จำเป็นต้องใช้ฮาร์ดแวร์หรือซอฟต์แวร์ของ IBM อย่างเดียวอีกต่อไป (<a href=\"https://www.blognone.com/node/119220\">บทวิเคราะห์ละเอียด</a>)</p>\n<p>ชื่อ Kyndryl มาจากการผสมคำว่า \"kinship\" (ความสัมพันธ์ระหว่างผู้คน) กับ \"tendril\" (กิ่งก้านของไม้เลื้อย) มีความหมายว่าเติบโตไปด้วยกันกับลูกค้าและพาร์ทเนอร์ ใช้โลโก้เป็นสีส้มอมแดง บริษัทมีพนักงานที่โอนมาจาก IBM มากถึง 88,000 คนใน 63 ประเทศ และมีลูกค้าองค์กรมากกว่า 4,000 ราย</p>\n<p><img src=\"https://www.blognone.com/sites/default/files/externals/4e0d0e5b0a84a17e393b599369da8feb.jpg\" /></p>\n<p>ที่มา - <a href=\"https://newsroom.ibm.com/2021-11-03-IBM-Completes-the-Separation-of-Kyndryl\">IBM</a></p>\n</div></div></div><div><div>Topics: </div><div><div><a href=\"/topics/kyndryl\">Kyndryl</a></div><div><a href=\"/topics/ibm\">IBM</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9957f9add2a149cee5ceecc4d95cd0d5f9c93d966edd2a8071b8d4cd8ef3c878","category":"Thai"}
{"title":"จีนคุมเข้ม ให้เยาวชนเล่นเกมแค่ 3 ชั่วโมงต่อสัปดาห์ ช่วงสองถึงสามทุ่มวันศุกร์ เสาร์ อาทิตย์","link":"https://www.blognone.com/node/124496","date":1630322188000,"content":"<div><div><div><p>ประเทศจีนประกาศกฎใหม่ คุมเข้มการเล่นเกมของเยาวชน อายุต่ำกว่า 18 ปี <a href=\"https://www.npr.org/2019/11/06/776840260/china-introduces-restrictions-on-video-games-for-minors\">จากเดิม</a>อนุญาตให้เล่นได้ 1.5 ชั่วโมงในวันธรรมดา และ 3 ชั่วโมงในวันหยุด เหลือ 1 ชั่วโมงในวันศุกร์ เสาร์ อาทิตย์ และวันหยุดนักขัตฤกษ์ช่วง 20.00 น. ถึง 21.00 น. เท่านั้น เท่ากับเยาวชนอาจได้เล่นเกมแค่ 3 ชั่วโมงต่อสัปดาห์เป็นส่วนใหญ่</p>\n<p>แม้ Tencent หนึ่งในบริษัทเกมที่ใหญ่ที่สุดในจีน จะใช้<a href=\"https://www.blognone.com/node/123602\">ระบบสแกนใบหน้าเข้ามาคุมเวลาเล่นเกม</a> และ<a href=\"https://www.blognone.com/node/124076\">ยังปรับมาตรการให้เยาวชน</a>เล่น Honor of Kings (RoV) ได้แค่ 1 ชั่วโมงในวันธรรมดา และ 2 ชั่วโมงในวันหยุดก่อนหน้านี้ ก็ยังไม่เพียงพอให้รัฐลดความเข้มข้นของนโยบายได้</p>\n<p>รัฐบาลเตรียมบังคับใช้กฎนี้ด้วยการให้บริการเกมออนไลน์ทั้งหมดต้องเชื่อมกับระบบต่อต้านการเสพติดของรัฐ ผู้สมัครเล่นเกมต้องลงทะเบียนโดยใช้ชื่อและนามสกุลจริงเท่านั้น และหน่วยงานรัฐจะตรวจสอบระบบจำกัดเวลาเล่น และระบบซื้อของในเกมของบริษัทเกมต่างๆ อย่างเข้มงวดมากขึ้น รวมถึงจะขอความร่วมมือกับผู้ปกครองและโรงเรียนเพื่อบังคับใช้มาตรการใหม่นี้</p>\n<p>ประเทศจีนมองว่าปัญหาเด็กติดเกม เป็นปัญหาที่กำลังบ่อนทำลายอนาคตของชาติ ก่อนหน้านี้เคยออกกฎจำกัดการเล่นเกมของเยาวชนและคนทั่วไปมาหลายครั้ง รวมถึงเคยมีสื่อในสังกัดรัฐบาลจีน <a href=\"https://www.blognone.com/node/124036\">เขียนบทความระบุว่าเกมเป็นเหมือนสิ่งเสพติด</a>อีกด้วย คงต้องติดตามต่อว่ามาตรการนี้จะส่งผลต่อหุ้นบริษัทเกมในประเทศจีน หรือตลาดเกมในประเทศจีนอย่างไรบ้าง</p>\n<p><img src=\"https://www.blognone.com/sites/default/files/externals/388e3ece600168a91409236c2c975458.png\" /><em>ภาพจาก <a href=\"https://thenounproject.com/term/three-finger-salute/104591/\">The Noun Project</a></em></p>\n<p>ที่มา - <a href=\"https://www.reuters.com/world/china/china-rolls-out-new-rules-minors-online-gaming-xinhua-2021-08-30/\">Reuters</a>, <a href=\"https://www.bloomberg.com/news/articles/2021-08-30/china-limits-minors-to-just-three-hours-of-online-gaming-a-week\">Bloomberg</a></p>\n</div></div></div><div><div>Topics: </div><div><div><a href=\"/topics/china\">China</a></div><div><a href=\"/topics/gaming\">Gaming</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"33bf85dcd37a1ff50cc32d81d302183da8dab52b84556374e5a3a947bf4723d7","category":"Thai"}
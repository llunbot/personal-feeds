{"title":"Apple ชี้แจงประเด็น iPhone 12 ถูกแบนในฝรั่งเศส จะถูกแก้ไขใน iOS 17.1","link":"https://www.blognone.com/node/136175","date":1696982253000,"content":"<div><div><div><p>แอปเปิลออกคำชี้แจงเพิ่มเติม ในประเด็นที่หน่วยงานกำกับดูแลของฝรั่งเศส<a href=\"https://www.blognone.com/node/135735\">ระบุ</a>ว่า iPhone 12 ปล่อยคลื่นแม่เหล็กไฟฟ้าโดยมีค่าอัตราการดูดซึมจำเพาะ (SAR) สูงกว่าที่กำหนด ซึ่งอาจทำให้สินค้าถูกแบน แต่ต่อมาคำสั่งถูก<a href=\"https://www.blognone.com/node/136001\">ยกเลิก</a>เมื่อแอปเปิลบอกว่าจะออกซอฟต์แวร์เพื่อแก้ไข</p>\n<p>โดยแอปเปิลยืนยันว่า iPhone ทุกรุ่นผ่านมาตรฐานเรื่องการปล่อยพลังงาน มีเกณฑ์ความปลอดภัยและสุขภาพผู้ใช้งานอยู่แล้ว iPhone มีเซ็นเซอร์ตรวจสอบว่าอุปกรณ์อยู่ติดกับร่างกายผู้ใช้งานหรือไม่ โดยค่า SAR จะลดลงเมื่ออุปกรณ์อยู่ติดตัวผู้ใช้งาน และเพิ่มขึ้นตามความเหมาะสมเมื่อห่างจากตัวผู้ใช้งาน เช่น วางอยู่บนโต๊ะ กรณีการทดสอบของหน่วยงานฝรั่งเศสนี้ไม่ได้พิจารณาประเด็นดังกล่าว จึงทำให้มีรายงานออกมาก่อนหน้านี้</p>\n<p>ทั้งนี้แอปเปิลจะแก้ไขประเด็นดังกล่าวใน iOS 17.1 ซึ่งลดค่า SAR แม้อุปกรณ์อยู่ห่างจากร่างกายผู้ใช้งานแล้ว มีผลกับ iPhone 12 ในฝรั่งเศส เพื่อให้เป็นไปตามเกณฑ์ของหน่วยงาน การเปลี่ยนแปลงนี้จะเห็นความแตกต่างเฉพาะบางกรณีกระทบผู้ใช้งานส่วนน้อย เช่น iPhone วางอยู่ในพื้นที่สัญญาณโทรศัพท์มือถือต่ำ จากเดิมจะเร่งพลังงานมากขึ้นเพื่อจับสัญญาณ ตอนนี้ก็จะลดค่าสัญญาณลง เป็นต้น</p>\n<p>แอปเปิลบอกว่าคำชี้แจงนี้เพื่อให้ผู้ใช้งาน iPhone 12 ทั้งในฝรั่งเศสและทั่วโลกมั่นใจในความปลอดภัย</p>\n<p>ที่มา: <a href=\"https://support.apple.com/en-us/HT213923\">แอปเปิล</a></p>\n<p><img src=\"https://www.blognone.com/sites/default/files/externals/4d8401b6568835cfb6d37298d449893c.jpg\" alt /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/france\">France</a></div><div><a href=\"/topics/iphone-12\">iPhone 12</a></div><div><a href=\"/topics/ios-17\">iOS 17</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"61d2cf8bb213972b3933c8b7009e094d20065db07367dc60f4aa20a0449efdea","category":"Thai"}
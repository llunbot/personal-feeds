{"title":"Nintendo รายงานผลประกอบการ รายได้ลดลง 46% จากยอดขาย Switch ที่ลดลง และฐานปีก่อนที่สูง","link":"https://www.blognone.com/node/141211","date":1722585204000,"content":"<div><div><div><p>นินเทนโดรายงานผลประกอบการประจำไตรมาสเดือนมิถุนายน 2024 รายได้รวม 2.47 แสนล้านเยน ลดลง 46.5% เมื่อเทียบกับช่วงเวลาเดียวกันในปีก่อน และกำไรสุทธิลดลงเป็น 8.1 หมื่นล้านเยน</p>\n<p>คอนโซล Nintendo Switch ขายได้เพิ่ม 2.10 ล้านเครื่อง ลดลง 46.3% โดยลดลงในทุกประเภทเครื่อง ซึ่ง OLED ลดลงมากที่สุดจาก 2.83 ล้านเครื่องในปีก่อน อยู่ที่ 1.24 ล้านเครื่อง จำนวนคอนโซล Switch ที่ขายไปทั้งหมดเพิ่มเป็น 143.42 ล้านเครื่อง ส่วนซอฟต์แวร์ขายได้ในไตรมาสอีก 30.64 ล้านชุด</p>\n<p>นินเทนโดบอกว่าเหตุผลหนึ่งที่ทำให้ยอดขายลดลงมากจาก<a href=\"https://www.blognone.com/node/135111\">ปีก่อน</a> เพราะช่วงเดียวกันในปีที่แล้วบริษัทมีรายได้สูง จากภาพยนตร์ <a href=\"https://www.blognone.com/node/133634\">The Super Mario Bros. Movie</a> และเกม <a href=\"https://www.blognone.com/node/133874\">The Legend of Zelda: Tears of the Kingdom</a> วางขาย ซึ่งปีนี้ไม่มีปัจจัยพิเศษแบบนั้น อีกทั้งคอนโซล Switch ก็เข้าสู่ปีที่ 8 แล้ว</p>\n<p>เกมเด่นใน<a href=\"https://www.blognone.com/node/138616\">ไตรมาสที่ผ่านมา</a>ได้แก่ Paper Mario: The Thousand-Year Door ขายได้แล้ว 1.76 ล้านชุด และ Luigi's Mansion 2 HD ขายได้ 1.19 ล้านชุด ส่วนเกมที่ขายในไตรมาสนี้ได้แก่ <a href=\"https://www.blognone.com/node/139656\">Nintendo World Championship: NES Edition</a>, <a href=\"https://www.blognone.com/node/140929\">Emio ‒ The Smiling Man: Famicom Detective Club</a> และ <a href=\"https://www.blognone.com/node/140468\">The Legend of Zelda: Echoes of Wisdom</a></p>\n<p>นินเทนโดยังอัปเดตแผนงานในอนาคต ได้แก่ ภาพยนตร์ Super Mario ภาคใหม่ กำหนดฉาย 24 เมษายน 2026, โซนเครื่องเล่น Donkey Kong Country ในสวนสนุก Universal Studio Japan กำหนดเปิดภายในปีนี้ และ Nintendo Museum ที่เกียวโต กำหนดเปิดช่วงปลายปี</p>\n<p>ที่มา: <a href=\"https://www.nintendo.co.jp/ir/pdf/2024/240802_2e.pdf\">นินเทนโด</a> (pdf)</p>\n<p><img src=\"https://www.blognone.com/sites/default/files/externals/27e4a5b8133d42071edde7f414b0fbeb.jpg\" /></p>\n</div></div></div><div><div>Topics: </div><div><div><a href=\"/topics/nintendo\">Nintendo</a></div><div><a href=\"/topics/nintendo-switch\">Nintendo Switch</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0569a19050a9591080caa86106b3f4ed356fbd987f4978f28dc584e6d524e74c","category":"Thai"}
{"title":"ปัญหาบัญชีม้าในสิงคโปร์ยังรุนแรง ครึ่งปีพบไปแล้ว 4,700 คน ค่าเช่าบัญชีเดือนละ 13,000-20,000 บาท","link":"https://www.blognone.com/node/137405","date":1703677805000,"content":"<div><div><div><p>ปัญหาแอปดูดเงินหรือการฉ้อโกงออนไลน์ต่างๆ มีจุดร่วมเหมือนกันคือต้องอาศัยบัญชีม้าเพื่อนำเงินออกไปยังตัวคนร้ายตัวจริงโดยปกปิดตัวตนของคนร้าย สิงคโปร์เองรายงานถึงการดำเนินคดีกับผู้ที่ไปรับเปิดบัญชีม้าต่อเนื่อง อย่างไรก็ตามจำนวนผู้ต้องหาในคดีเหล่านี้กลับเพิ่มขึ้นต่อเนื่องจนปีนี้</p>\n<p>ปี 2019 มียอดผู้ถูกสอบสวนฐานเปิดบัญชีม้าเพียงประมาณ 1,000 ราย ก่อนจะเพิ่มเป็น 4,800 รายในปี 2020, 7,500 รายในปี 2021, 7,800 รายในปี 2022 ส่วนปี 2023 เฉพาะครึ่งปีแรกมียอดแล้ว 4,700 ราย แต่ในช่วงปี 2020-2022 นั้นมีผู้ถูกดำเนินคดีจริงๆ เพียง 236 รายเท่านั้น เพราะตำรวจไม่สามารถพิสูจน์ได้ว่าผู้เปิดบัญชีม้านั้นตั้งใจเปิดเพื่อให้คนร้ายใช้งานจริงๆ</p>\n<p>คนร้ายที่รับซื้อบัญชีม้านั้นมักอาศัยแอป Telegram ในการเปิดรับเช่าบัญชีมาใช้งานโดยประกาศค่าเช่าแต่ละธนาคารต่างกันไป ระหว่าง 500-800 ดอลลาร์สิงคโปร์ต่อเดือน หรือประมาณ 13,000-20,000 บาท คนร้ายมักจ่ายค่าใช้บัญชีเป็นรายสัปดาห์</p>\n<p>ตำรวจสิงคโปร์เคยวิจัยถึงบัญชีม้าเหล่านี้ พบว่า 45% เจ้าของบัญชีอายุ 25 ปีหรือต่ำกว่า บางส่วนเข้าใจว่าตนเองไม่ได้เกี่ยวข้องกับอาชญากรรมจริงๆ แต่ได้เงินมาใช้ฟรีๆ</p>\n<p>สิงคโปร์ไม่ได้ออก<a href=\"https://www.blognone.com/node/133055\">กฎหมายห้ามเปิดบัญชีม้าโดยตรงแบบของไทย</a> แต่อาศัยกฎหมายป้องกันการฟอกเงินซึ่งโทษจำคุกสูงถึง 5 ปีและปรับสูงสุด 250,000 ดอลลาร์สิงคโปร์</p>\n<p>ที่มา - <a href=\"https://www.straitstimes.com/singapore/money-mule-hiring-spree-goes-digital-as-crime-syndicates-turn-to-telegram-platform\">Strait Times</a></p>\n<p><img alt=\"No Description\" src=\"https://www.blognone.com/sites/default/files/externals/c1836b78ade0a083b2d10208cb7f420c.jpg\" /></p>\n<p>ภาพโดย <a href=\"https://pixabay.com/photos/atm-money-euro-withdraw-cash-cash-1524871/\">3D_Maennchen</a></p>\n</div></div></div><div><div>Topics: </div><div><div><a href=\"/topics/singapore\">Singapore</a></div><div><a href=\"/topics/scam\">Scam</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b76dfa1c5d1ab9b5b21053b9b1d946a08f2c2c7376047eb77d3c1103fca1b53e","category":"Thai"}
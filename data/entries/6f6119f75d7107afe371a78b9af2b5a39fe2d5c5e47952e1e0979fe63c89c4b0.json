{"title":"Google DeepMind โชว์ปัญญาประดิษฐ์ GNoME ค้นพบวัสดุชนิดใหม่ๆ 2.2 ล้านรูปแบบ","link":"https://www.blognone.com/node/137020","date":1701349902000,"content":"<div><div><div><p>Google DeepMind เปิดตัวปัญญาประดิษฐ์สาย deep learning ตัวใหม่ชื่อ Graph Networks for Materials Exploration (GNoME ไม่เกี่ยวอะไรกับเดสก์ท็อป GNOME) สร้างขึ้นมาเพื่อค้นพบ \"คริสตัล\" หรือโครงสร้างผลึกชนิดใหม่ๆ ที่เป็นไปได้ในเชิงวัสดุศาสตร์ (material)</p>\n<p>การมองหาคริสตัลรูปแบบใหม่ๆ เกิดขึ้นมานานแล้ว การทดลองของมนุษย์สามารถค้นพบได้ราว 20,000 รูปแบบ ภายหลังเมื่อนำเทคนิคทางคอมพิวเตอร์เข้ามาช่วย (<a href=\"https://materialsproject.org/\">Materials Project</a>) สามารถค้นหาได้ 48,000 รูปแบบ แต่ AI แบบเดิมก็มีข้อจำกัดเรื่องความแม่นยำอยู่พอสมควร</p>\n<p><img alt=\"No Description\" src=\"https://www.blognone.com/sites/default/files/externals/1cd3ab02d6f9fb9b1ce00568ddb44a17.jpeg\" /></p>\n<p><em>ภาพจาก <a href=\"https://www.pexels.com/photo/a-cute-gnome-in-a-green-potted-plant-12659179/\">Stefan / Pexels</a></em></p>\n<p>เทคนิคใหม่อย่าง GNoME สามารถพยากรณ์วัสดุได้ทั้งหมด 2.2 ล้านรูปแบบ (เท่ากับมนุษย์ใช้เวลาค้นหา 800 ปี) ในจำนวนนี้มี 380,000 รูปแบบที่เสถียร หากมนุษย์ลองสังเคราะห์ขึ้นมาก็สามารถคงตัวอยู่ได้ เปิดโอกาสของความเป็นไปได้ใหม่ๆ ทางวิทยาศาสตร์มากมาย เช่น การทำตัวนำยิ่งยวดหรือ superconductor ที่ DeepMind บอกว่าพบความเป็นไปได้ของตัวนำลิเทียมไอออน 528 รูปแบบ มากกว่าการค้นหาในอดีตถึง 25 เท่า</p>\n<p>หมายเหตุ: <a href=\"https://www.blognone.com/node/129576\">DeepMind มีปัญญาประดิษฐ์ค้นหาโปรตีนรูปแบบใหม่ๆ ลักษณะคล้ายๆ กันคือ AlphaFold</a> รอบนี้เปลี่ยนจากค้นหาโปรตีน มาเป็นค้นหาวัสดุแทน</p>\n<p><img alt=\"No Description\" src=\"https://www.blognone.com/sites/default/files/externals/816be866b8acb0757e7f0c8c8622a5f4.jpg\" /></p>\n<p>เบื้องหลังของ GNoME เป็นโมเดลแบบ graph neural network (GNN) รับข้อมูลอินพุตรูปแบบกราฟ ซึ่งใกล้เคียงกับโครงสร้างของอะตอม ทำให้ GNN เหมาะมากสำหรับการค้นหาวัสดุที่มีโครงสร้างคริสตัล ส่วนข้อมูลที่ใช้เทรนนำมาจากฐานข้อมูล Materials Project ที่มีอยู่แล้ว นำมาจำลองโครงสร้างคริสตัลที่เป็นไปได้ และพยากรณ์เสถียรภาพของวัสดุที่ค้นพบ</p>\n<p><img alt=\"No Description\" src=\"https://www.blognone.com/sites/default/files/externals/72db27e876c2de57f97e42170af18eb0.jpg\" /></p>\n<p>ผลการค้นพบของ GNoME เปรียบเสมือน \"สูตรอาหาร\" ที่เป็นแนวทางให้นักวิทยาศาสตร์ลองไปสร้างวัสดุแบบนี้ขึ้นมาจริงๆ เพื่อดูว่าใช้งานได้หรือไม่ หลังการพยากรณ์ของ GNoME ทีมงานค่อยไปค้นหาข้อมูลในงานวิจัยต่างๆ และพบว่ามีนักวิจัยทั่วโลกลองสร้างวัสดุขึ้นมาแล้ว 736 แบบที่ตรงกับในสูตรที่ GNoME พยากรณ์ไว้ การมีสูตรเอาไว้ล่วงหน้าแบบนี้จึงช่วยลดระยะเวลาทำงานของนักวิทยาศาสตร์ลงได้มาก</p>\n<p>หลังการค้นพบ Google DeepMind ยังร่วมมือกับห้องวิจัย Berkeley Lab ลองสร้างวัสดุตามการพยากรณ์ขึ้นมาได้ 41 แบบแล้ว ถือเป็นการยืนยันว่าแนวทางการใช้ AI พยากรณ์วัสดุนั้นเป็นไปได้จริงๆ</p>\n<p><img alt=\"No Description\" src=\"https://www.blognone.com/sites/default/files/externals/786a3b0f6cb9706a5b3fa3b03ab94cd7.jpg\" /></p>\n<p>ที่มา - <a href=\"https://deepmind.google/discover/blog/millions-of-new-materials-discovered-with-deep-learning/\">Google DeepMind</a></p>\n</div></div></div><div><div>Topics: </div><div><div><a href=\"/topics/deepmind\">DeepMind</a></div><div><a href=\"/topics/research\">Research</a></div><div><a href=\"/topics/material\">Material</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/deep-learning\">Deep Learning</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6f6119f75d7107afe371a78b9af2b5a39fe2d5c5e47952e1e0979fe63c89c4b0","category":"Thai"}
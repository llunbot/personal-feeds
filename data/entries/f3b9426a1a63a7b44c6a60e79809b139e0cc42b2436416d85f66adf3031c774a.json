{"title":"พบจำนวนผู้สมัครบัญชีใหม่ Netflix ในอเมริกา เพิ่มสูงสุดในรอบหลายปี หลังเปิดระบบป้องกันหารบัญชี","link":"https://www.blognone.com/node/134270","date":1686357099000,"content":"<div><div><div><p>Netflix เริ่ม<a href=\"https://www.blognone.com/node/133979\">เปิดใช้ระบบป้องกันการหารบัญชี</a>เพื่อแชร์รหัสผ่าน ซึ่งมีผลกับผู้ใช้งานในอเมริกาที่เป็นฐานผู้ใช้งานใหญ่ที่สุดของ Netflix เมื่อเดือนที่แล้ว ซึ่งการเปลี่ยนแปลงครั้งนั้นก็มีผลกับผู้ใช้งานในประเทศไทยด้วย กระแสที่ออกมาในตอนแรกไม่ค่อยดีนัก ผู้ใช้งานหลายคนประกาศจะยกเลิก Netflix แต่ก็อาจไม่ใช่ทั้งหมด</p>\n<p>บริษัทวิจัยธุรกิจสตรีมมิ่ง Antenna รายงานตัวเลขจำนวนผู้สมัครหรือเปิดบัญชี Netflix ใหม่ ในระยะเวลา 4 วัน 25-28 พฤษภาคม 2023 พบว่าเป็นตัวเลขที่สูงสุด นับตั้งแต่ปี 2019 ซึ่งระยะเวลาดังกล่าวตรงกับที่ Netflix เพิ่งประกาศใช้ระบบป้องกันการหารบัญชีนั่นเอง หมายความว่าผู้ใช้งานจำนวนไม่น้อย ก็เลือกเปิดบัญชีใหม่เพื่อพ่วงกับบัญชีหลักตามเงื่อนไขใหม่ หรืออาจแยกไปสร้างบัญชีใหม่สมัครใช้เองเลย</p>\n<p>Netflix เคยให้ข้อมูลก่อนหน้านี้ว่ามีผู้ใช้งานประมาณ 100 ล้านคน ที่ดู Netflix ด้วยการหารบัญชีกับผู้ใช้งานหลักที่ไม่ได้อยู่ในบ้านหลังเดียวกัน ซึ่งเป็นโอกาสที่ Netflix จะเพิ่มจำนวนสมาชิกและรายได้จากส่วนนี้ โดยผลการทดสอบในแคนาดาก่อนหน้านี้ พบว่าช่วงแรกมีผู้ยกเลิกสมาชิกจำนวนมาก แต่เมื่อเวลาผ่านไป จำนวนสมาชิกรวมก็กลับมาสูงกว่าตัวเลขเดิม อย่างไรก็ตาม Netflix ปฏิเสธที่จะให้ความเห็นต่อรายงานของ Antenna</p>\n<p>ที่มา: <a href=\"https://www.wsj.com/articles/netflix-subscriptions-jump-as-u-s-password-sharing-crackdown-begins-4aff1be4\">The Wall Street Journal</a></p>\n<p><img src=\"https://www.blognone.com/sites/default/files/externals/e7b83679cd8715a1b57264c83d05b95f.jpg\" alt /></p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/video-streaming\">Video Streaming</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f3b9426a1a63a7b44c6a60e79809b139e0cc42b2436416d85f66adf3031c774a","category":"Thai"}
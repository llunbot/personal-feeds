{"title":"พบซอร์สโค้ดไลบรารีบีบอัด xz วางช่องโหว่เจาะ Secure Shell คาดนักพัฒนาวางช่องเอง","link":"https://www.blognone.com/node/138986","date":1711784867000,"content":"<div><div><div><p>Andres Freund นักพัฒนาจากไมโครซอฟท์รายงานถึงโค้ดของโครงการ xz โปรแกรมบีบอัดที่ได้รับความนิยมกว้างขวาง แต่มีสัปดาห์ที่ออกมามีเวอร์ชั่นใหม่ 5.6.0 และ 5.6.1 ที่มีพฤติกรรมแปลกๆ เมื่อสอบสวนเพิ่มเติมกลับพบว่าโค้ดเหล่านี้ถูกใส่เพิ่มเข้ามาในสคริปต์ build จาก tarball โดยไม่มีโค้ดใน repository จริง</p>\n<p>จากการสอบสวนเพิ่มเติม พบว่าแม้ตัวโค้ดเองจะไม่ได้ทำงานผิดปกติอะไรเมื่อไลบรารี <code>liblzma</code> ถูกเรียกจาก OpenSSH ไลบรารีจะพยายามแทรกฟังก์ชั่นเข้าไปแทนฟังก์ชั่นถอดรหัสกุญแจ RSA ใน OpenSSH แม้จะยังไม่มีข้อมูลเต็มรูปแบบว่าโค้ดพยายามทำอะไร แต่ก็แสดงเจตนาว่านักพัฒนาพยายามแทรกโค้ดเพื่อเจาะระบบ secure shell</p>\n<p>Richard WM Jones นักพัฒนาจาก Red Hat <a href=\"https://news.ycombinator.com/item?id=39866275\">ออกมาระบุว่านักพัฒนา xz พยายามผลักดันโค้ดเวอร์ชั่นใหม่นี้เข้าไปยัง Fedora 40 ให้ได้</a> แต่ล่าช้าเพราะติดการทดสอบหน่วยความจำจากโปรแกรม Valgrind ซึ่งเป็นผลจากโค้ดที่พยายามสร้างช่องโหว่นั่นเอง ตัว Andres ก็ระบุว่าโค้ดที่ถูกแทรกเข้ามาอาจจะมาจากตัวนักพัฒนาเองหรือไม่ก็เครื่องของนักพัฒนาถูกแฮก แต่ดูจากแนวทางการสื่อสารแล้วดูน่าสงสัยว่าตัวนักพัฒนาจะตั้งใจมากกว่า</p>\n<p>นักพัฒนาของ xz ที่พยายามผลักดันเวอร์ชั่นนี้คือ <a href=\"https://play.clickhouse.com/play?user=play#U0VMRUNUICogRlJPTSBnaXRodWJfZXZlbnRzIFdIRVJFIGFjdG9yX2xvZ2luPSdKaWFUNzUnIE9SREVSIEJZIGZpbGVfdGltZSBERVND\">JiaT75</a> เขามีส่วนร่วมในโครงการ xz มานานถึงสองปี ตอนนี้บัญชีของทุกคนในโครงการ xz ถูก GitHub แบนไปแล้ว</p>\n<p>xz เวอร์ชั่นที่ได้รับผลกระทบยังมีการใช้งานไม่กว้างนัก เช่น <a href=\"https://www.redhat.com/en/blog/urgent-security-alert-fedora-41-and-rawhide-users\">Fedora Rawhide ที่เป็นเวอร์ชั่นพัฒนา</a> <a href=\"https://bugs.debian.org/cgi-bin/bugreport.cgi?bug=1067708\">ส่วนทางด้าน Debian นั้น เพิ่งรวมแพ็กเกจเข้ามาในเวอร์ชั่นทดสอบไม่กี่วันเท่านั้น</a> <a href=\"https://bugs.debian.org/cgi-bin/bugreport.cgi?bug=1068024\">แต่ตอนนี้ทีมงาน Debian ก็กำลังถอดโค้ดทั้งหมดของ JiaT75</a> ออกทั้งหมดโดยย้อนไปถึงเวอร์ชั่น 5.4.5</p>\n<p>ที่มา - <a href=\"https://www.redhat.com/en/blog/urgent-security-alert-fedora-41-and-rawhide-users\">Red Hat</a>, <a href=\"https://www.openwall.com/lists/oss-security/2024/03/29/4\">OpenWall</a></p>\n<p><img alt=\"No Description\" src=\"https://www.blognone.com/sites/default/files/externals/ad833f308bf4a7c13953020987affa11.png\" /></p>\n</div></div></div><div><div>Topics: </div><div><div><a href=\"/topics/open-source\">Open Source</a></div><div><a href=\"/topics/security\">Security</a></div><div><a href=\"/topics/openssh\">OpenSSH</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3a1f6a0b916ef2ff0a88149bee3ee5d72165df047c8fe093038595362bb37c26","category":"Thai"}
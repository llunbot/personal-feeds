{"title":"Cloudflare เปิดตัว R2 สตอเรจแบบไม่คิดค่านำข้อมูลออก ใช้ร่วมกับ S3 API ได้เลย","link":"https://www.blognone.com/node/124990","date":1632842821000,"content":"<div><div><div><p>หนึ่งในเรื่องน่าปวดหัวของการใช้คลาวด์คือ \"ค่านำข้อมูลออก\" หรือ egress fee ที่ผู้ให้บริการคลาวด์แต่ละเจ้าเก็บเงินตรงนี้ และหลายองค์กรที่ใช้คลาวด์จริงจังพบว่าค่าใช้จ่ายส่วนนี้สูงเกินจะรับไหว ล่าสุด Cloudflare ได้เปิดตัว R2 Storage บริการเก็บข้อมูลที่ไม่มีค่านำข้อมูลออก</p>\n<p>Cloudflare เป็นผู้ให้บริการ CDN และ DNS ที่ต่อต้านการเก็บเงินค่านำข้อมูลออกมาโดยตลอด ก่อนหน้านี้ได้ก่อตั้ง Bandwidth Alliance ขึ้นมาเพื่อให้ลดค่าแบนด์วิดท์ระหว่างคลาวด์ลง แต่ AWS ไม่ยอมเข้าร่วม ทำให้ Matthew Prince ผู้ร่วมก่อตั้ง Cloudflare <a href=\"https://www.blognone.com/node/123867\">วิจารณ์ AWS</a> ว่าทำกำไรจากค่าแบนด์วิดท์เป็นสิบเท่าจากต้นทุน</p>\n<p>ด้วยความที่ AWS เป็นผู้ให้บริการคลาวด์อันดับหนึ่งของโลก และ S3 ก็เป็นบริการเก็บข้อมูลที่แทบทุกคนที่ใช้ AWS ต้องใช้งาน ค่านำข้อมูลออกจึงสร้างรายได้ให้ AWS อย่างมาก ทำให้ Cloudflare เปิดตัวบริการลักษณะเดียวกันขึ้นมาแข่งในชื่อ R2 Storage</p>\n<p>Cloudflare ระบุว่า R2 เป็น object storage (บางครั้งเรียกว่า blob storage) ที่จะไม่เก็บค่าแบนด์วิดท์ขาออก คิดเฉพาะค่าเก็บข้อมูลที่ 0.015 ดอลลาร์สหรัฐ/GB (ราว 50 สตางค์/GB) และค่าเขียน/อ่านออบเจ็กต์บนสตอเรจ (storage operations) โดยหากเขียน/อ่านไม่บ่อย (จำนวนรีเควสไม่ถึง 10 ครั้งต่อวินาที) จะไม่คิดค่าเขียน/อ่านเลย แต่หากเกินกว่านั้นก็จะคิดราคาที่ถูกกว่าผู้ให้บริการรายอื่นอย่างมาก</p>\n<p><img src=\"https://blog.cloudflare.com/content/images/2021/09/unnamed--1-.png\" /></p>\n<p>จุดแข็งสำคัญของ R2 คือมันรองรับ S3 API เต็มรูปแบบ แปลว่าแอพและเครื่องมือต่างๆ ที่ใช้งานกับ Amazon S3 Storage สามารถใช้กับ R2 ได้เลย ยิ่งไปกว่านั้น ลูกค้าที่สนใจย้ายจาก S3 ไป R2 สามารถใช้เครื่องมือไมเกรตที่ Cloudflare มีให้ได้เลย เพียงแค่เลือก bucket ที่จะย้ายแล้วเครื่องมือจะจัดการให้อัตโนมัติ</p>\n<p>Cloudflare บอกว่า R2 มีความคงทน (durability) ของออบเจกต์อยู่ที่ 99.999999999% เทียบเท่า AWS และคลาวด์เจ้าอื่นๆ (เก็บออบเจ็กต์ 1 ล้านอัน จะหาย 1 อันทุก 1 แสนปี)</p>\n<p>นอกจากนี้ R2 ยังทำงานร่วมกับ Cloudflare Workers ได้อย่างไร้รอยต่อ ทำให้นักพัฒนาสามารถเขียนโค้ดเข้า Workers เพื่อจัดการกับออบเจ็กต์ใน R2 ได้ง่ายมาก หรือใช้เป็น CDN ที่ควบคุมอายุแคชได้มากกว่าการใช้ Cloudflare CDN ตามปกติ โดยทีมงานระบุว่าช่วงแรกที่เปิดให้บริการจะต้องใช้งานผ่าน Workers ก่อน และหลังจากนั้นถึงจะเปิดเป็น endpoint ให้ใช้งานแทน S3 ได้ ซึ่งดูแล้วน่าจะไม่ใช่เร็วๆ นี้</p>\n<p>ขณะนี้ R2 ยังอยู่ในขั้นตอนการพัฒนาอยู่ และยังไม่ระบุว่าจะให้ใช้งานได้เมื่อใด แต่ผู้ที่สนใจสามารถกรอกแบบฟอร์มขอเป็น waitlist ได้แล้ว</p>\n<p>ที่มา - <a href=\"https://blog.cloudflare.com/introducing-r2-object-storage/\">Cloudflare Blog</a><br />\n<em>ภาพโดย Cloudflare</em></p>\n</div></div></div><div><div>Topics: </div><div><div><a href=\"/topics/cloudflare\">Cloudflare</a></div><div><a href=\"/topics/amazon-s3\">Amazon S3</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"149b638bc4ed0225ad06af21b6fa3ec71fecce0074a8a7d65a7bc93ea76f83f3","category":"Thai"}
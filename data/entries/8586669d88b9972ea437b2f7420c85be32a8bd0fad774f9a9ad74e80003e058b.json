{"title":"Kevin Systrom ผู้ก่อตั้ง Instagram พูดถึง Threads และโอกาสแย่งผู้ใช้จาก X","link":"https://www.blognone.com/node/135931","date":1695691321000,"content":"<div><div><div><p>Kevin Systrom ผู้ร่วมก่อตั้ง Instagram ซึ่งปัจจุบันเขาทำ<a href=\"https://www.blognone.com/node/132741\">แอปอ่านข่าวแนวโซเชียล Artifact</a> ให้สัมภาษณ์กับ The Messenger ในหลายประเด็น และมีตอนหนึ่งพูดถึง Instagram, Threads และ X หรือ Twitter เดิมด้วย</p>\n<p>โดยเมื่อถามความเห็นเขาที่ Instagram สร้าง<a href=\"https://www.blognone.com/node/134699\">แอปใหม่ Threads</a> ที่เป็นโซเชียลข้อความสั้นแนว Twitter เขาบอกว่ายังเร็วไปที่จะบอกว่าโครงการประสบความสำเร็จหรือไม่ แต่เห็นชัดคือช่วงเปิดตัวทำได้ดีกว่าที่ทีมงานคาดแน่นอน เขานึกถึงคำพูดของผู้ก่อตั้ง Twitter คนหนึ่งว่า แพลตฟอร์มโซเชียลนั้นต้องอาศัยเวลาถึงจะประสบความสำเร็จ Twitter ก็ประสบความสำเร็จสูงแบบข้ามคืน แต่กว่าจะถึงวันนั้นต้องรอ 4 ปี</p>\n<p>โจทย์ใหญ่ของ Threads คือทำอย่างไรให้คนเห็นคุณค่าจากความแตกต่างกับแพลตฟอร์มอื่น ความสำเร็จที่เกิดขึ้นก่อนหน้ามาจากการชิงผู้ใช้งานเพราะการตัดสินใจหลายอย่างของ Elon Musk แต่เมื่อคนใช้งานและไม่เห็นความต่าง คุณค่าที่จะอยู่กับแพลตฟอร์มจึงไม่มี</p>\n<p>เขามองว่าหาก Elon Musk เลือก<a href=\"https://www.blognone.com/node/135804\">เก็บเงินผู้ใช้งาน</a>จริงตามข่าว ก็อาจเป็นโอกาสของ Threads ที่จะช่วงชิงผู้ใช้งานอีกครั้ง แต่ตอนนี้ยังไม่สามารถตัดสินอะไรได้ เขายังให้ข้อมูลเพิ่มว่าแนวคิดเรื่องโซเชียลเก็บเงินผู้ใช้งานนั้น มีมาโดยตลอด ตอนเขาทำงานที่ Instagram ใต้ Facebook ก็มีความคิดนี้มาเป็นระยะ เพียงแต่ถ้าแพลตฟอร์มมีคนใช้งานเยอะ โฆษณาก็จะมา และถ้ามากพอ ความคิดพวกนี้ก็จะหายไป</p>\n<p><img src=\"https://www.blognone.com/sites/default/files/externals/ad693e1e9c328152062f82bbe0c0fd2e.jpg\" alt /></p>\n<p>ในสัมภาษณ์นี้เขายังพูดถึงแนวทางล่าสุดของ Artifact ที่เพิ่มระบบ Links ให้ผู้ใช้งานแชร์ลิงก์น่าสนใจให้เพื่อน ทำให้แอปเป็นโซเชียลมากขึ้น แต่ก็มีโอกาสและความท้าทายอีกหลายอย่างที่ต้องพัฒนาต่อไป</p>\n<p>สุดท้ายเขายังพูดถึง Instagram ในปัจจุบัน<a href=\"https://www.blognone.com/node/133069\">อีกครั้ง</a> โดยยอมรับว่าให้เทียบกันตอนนี้ก็ไม่ยุติธรรมนัก เขารู้จักกับ Instagram ตอนเป็นเด็กไม่กี่ขวบ แต่วันนี้ Instagram เป็นผู้ใหญ่ที่เติบโต สิ่งเขาเห็นคือ Instagram ทำได้ดีมากในการแข่งกับ TikTok สามารถสร้างรายได้มหาศาลให้ Meta แอปวันนี้ไม่เหมือน Instagram ในอดีตแล้ว ถ้าให้มองอาจเป็นโอกาสที่ใครสักคนจะสร้างอดีตนั้นกลับมาอีกครั้งก็เป็นได้</p>\n<p>ที่มา: <a href=\"https://themessenger.com/tech/kevin-systrom-artifact-instagram-ai-news-aggregation-facebook\">The Messenger</a></p>\n<p><img alt=\"No Description\" src=\"https://www.blognone.com/sites/default/files/externals/ad9b485cd0c3eff9dea351193adb202d.png\" /><em>Artifact กับฟีเจอร์ใหม่ Links</em></p>\n</div></div></div><div><div>Topics: </div><div><div><a href=\"/topics/kevin-systrom\">Kevin Systrom</a></div><div><a href=\"/topics/threads\">Threads</a></div><div><a href=\"/topics/artifact-news\">Artifact News</a></div><div><a href=\"/topics/x-company\">X.com</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8586669d88b9972ea437b2f7420c85be32a8bd0fad774f9a9ad74e80003e058b","category":"Thai"}
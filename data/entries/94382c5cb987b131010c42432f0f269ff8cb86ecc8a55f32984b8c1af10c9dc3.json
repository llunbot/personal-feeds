{"title":"EA ไม่หวั่นหากมีบริษัทอื่นทำเกมฟุตบอลชื่อ FIFA, บอกเกมแนวนี้ต้องใช้เวลานานหลายปี","link":"https://www.blognone.com/node/140937","date":1721271806000,"content":"<div><div><div><p>หลังจาก <a href=\"https://www.blognone.com/node/128403\">EA แยกทางกับ FIFA ในปี 2022</a> และหันมาทำ<a href=\"https://www.blognone.com/node/134828\">เกมภายใต้แบรนด์ EA Sports FC ของตัวเอง</a> ส่งผลให้ชื่อแบรนด์เกมฟุตบอล FIFA กลับคืนไปสู่ FIFA และ<a href=\"https://www.blognone.com/node/128412\">ทางประธาน FIFA ก็ประกาศชัดเจนว่าจะหาพาร์ทเนอร์เกมรายอื่นมาทำแทน</a></p>\n<p>ตัวเต็งที่ว่ากันว่าน่าจะได้ชื่อ FIFA มาทำเกมต่อ คือ 2K Games ซึ่งทำเกมกีฬาอื่นๆ อยู่แล้ว เช่น NBA 2K, WWE 2K, PGA Tour 2K สื่อสายเกมหลายสำนักจึงคาดกันว่า 2K น่าจะใช้โอกาสนี้ลงมาทำเกมฟุตบอลแข่งกับ EA ซึ่งเป็นคู่แข่งสำคัญในวงการเกมกีฬามาช้านาน โดยใช้ชื่อเกมว่า FIFA 2K เช่น FIFA 2K25</p>\n<p>ในงานแถลงข่าว<a href=\"https://www.blognone.com/node/140932\">เปิดตัว EA Sports FC 25</a> เมื่อคืนนี้ นักข่าวจาก IGN สอบถามผู้บริหารของ EA ว่าหากมีบริษัทอื่นมาทำเกมฟุตบอลแข่งจะเป็นอย่างไร คำตอบของ EA คือพร้อมเสมอ และในฐานะผู้สร้างเกม ก็อยากเห็นว่าบริษัทอื่นๆ มีแนวทางทำเกมแบบเดียวกัน ตีความโจทย์แบบเดียวกัน แก้ปัญหาแบบเดียวกับที่ EA เคยเจอ ในวิธีที่ต่างออกไปอย่างไร</p>\n<p>Sam Rivera หนึ่งในผู้บริหาร EA ยังบอกว่ายินดีต้อนรับการแข่งขันจากคู่แข่งหน้าใหม่ๆ หากมีเกมจำลองการแข่งฟุตบอลอื่นๆ เข้ามาทำตลาด ก็จะเป็นประโยชน์กับทุกคนในวงการ แต่ในฐานะที่เคยทำเกมแนวนี้มาก่อน เขาบอกได้เลยว่ามันต้องใช้เวลานานหลายปีมากๆ กว่าจะพัฒนาและขัดเกลาเกมให้ดีมากพอตามที่ผู้เล่นต้องการ ซึ่ง EA ใช้เวลา 15-20 ปีกว่าจะมาถึงตรงนี้ได้</p>\n<p>ที่มา - <a href=\"https://www.ign.com/articles/fc-25-developers-say-they-welcome-a-true-competitor-with-a-new-fifa-waiting-in-the-wings\">IGN</a></p>\n<p><img alt=\"No Description\" src=\"https://www.blognone.com/sites/default/files/externals/45fc76607981aae573a0b00d6ee4441c.jpg\" /></p>\n</div></div></div><div><div>Topics: </div><div><div><a href=\"/topics/ea-sports-fc\">EA Sports FC</a></div><div><a href=\"/topics/ea-fifa\">EA FIFA</a></div><div><a href=\"/topics/fifa\">FIFA</a></div><div><a href=\"/topics/games\">Games</a></div><div><a href=\"/topics/football\">Football</a></div><div><a href=\"/topics/2k-games\">2K Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"94382c5cb987b131010c42432f0f269ff8cb86ecc8a55f32984b8c1af10c9dc3","category":"Thai"}
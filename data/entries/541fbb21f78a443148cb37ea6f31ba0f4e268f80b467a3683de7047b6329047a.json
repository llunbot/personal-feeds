{"title":"รวมรีวิวเกม Tekken 8 คะแนนเฉลี่ย 90/100 ก้าวใหม่ของซีรี่ส์ที่พัฒนาขึ้นทุกด้านแม้ไม่สมบูรณ์เท่าคู่แข่ง","link":"https://www.blognone.com/node/137844","date":1706102517000,"content":"<div><div><div><p>บรรดาสื่อเกมต่าง ๆ ได้ปล่อยบทวิจารณ์ของเกม Tekken 8 ออกมาแล้ว ตัวเกมได้คะแนนเฉลี่ย 90/100 จากทั้ง Metacritic และ Opencritic เว็บไซต์ที่รวบรวมคะแนนรีวิวจากหลายสำนัก ส่วนใหญ่บอกไปทางเดียวกันว่าเป็นก้าวใหม่ของซีรี่ส์ที่พัฒนาขึ้นทุกด้าน สมดุลของเกมภาคนี้ปรับมาได้ดีรองรับทั้งผู้เล่นหน้าเก่า และหน้าใหม่ แต่ถ้ามองในแง่ของปริมาณคอนเทนท์อาจยังสู้เกมประเภทเดียวกันอย่าง Street Fighter 6 และ Mortal Kombat 1 ไม่ได้ โดยมีตัวอย่างคำวิจารณ์จากสื่อดังนี้</p>\n<p><img alt=\"No Description\" src=\"https://www.blognone.com/sites/default/files/externals/cc3fb71b59188132324b93fc6c87224d.png\" /></p>\n<p><a href=\"https://www.eurogamer.net/tekken-8-review\">Eurogamer</a> 5/5 : ตัวเกมปรับปรุงจาก Tekken 7 เยอะมาก แต่ยังคงความซับซ้อนและอิสระในการเล่นที่เป็นหัวใจของซีรี่ส์ไว้ได้อย่างครบถ้วน แต่ขณะเดียวกันตัวเกมมีความเข้าถึงผู้เล่นหน้าใหม่ได้ง่ายด้วย เพราะในที่สุดเกมก็สอนเทคนิคพื้นฐานให้ผู้เล่นหน้าใหม่เข้าใจได้สักที</p>\n<p><a href=\"https://www.ign.com/articles/tekken-8-review\">IGN</a> 9/10 : เป็นวิวัฒนาการที่น่าทึ่งของซีรีส์ โหมดเล่นคนเดียวมีอะไรให้เล่นเยอะ ในขณะที่โหมดฝึกฝนก็มีเครื่องมือที่ยอดเยี่ยม ประสบการณ์ในโหมดออนไลน์พัฒนาขึ้นอย่างมาก ทุกอย่างผสมผสานกันออกมาเป็นเกมต่อสู้เล่นได้ยาว ๆ ไปอีกหลายปี คิดไม่ออกเลยว่า Bandai Namco จะนำพา Tekken ไปสู่อนาคตที่ดีกว่านี้ได้อย่างไร</p>\n<p><img alt=\"No Description\" src=\"https://www.blognone.com/sites/default/files/externals/13940391426ac14ce3a9b8becdadc4de.jpg\" /></p>\n<p><a href=\"https://www.gameinformer.com/review/tekken-8/aggressively-absurd\">Game Informer</a> 8.25/10 : มาตรฐานของเกมแนวต่อสู้ในปัจจุบันนั้นสูงขึ้นเรื่อย ๆ ถึงแม้ระบบการต่อสู้ของ Tekken 8 จะยังยอดเยี่ยมเหมือนเคย แต่ก็ยังห่างชั้นจากคู่แข่งอยู่อย่าง Street Fighter 6 และ Mortal Kombat 1 ในแง่ของปริมาณคอนเทนท์ ตัวเกมขาดความแปลกใหม่ แต่มันก็ยังคงเป็นสังเวียนที่สนุกสำหรับวัการดฟัดฝีมือกับเพื่อน ๆ และคู่แข่งอยู่</p>\n<p><a href=\"https://www.gamerguides.com/tekken-8/review\">Gamer Guides</a> 83/100 : Tekken กลับมาสู่สังเวียนพร้อมกับเอ็นจิ้นใหม่อันทรงพลังที่ทำให้ศึกราชากำปั้นเหล็กเครั้งนี้ แสงสีเสียงดูดี และอลังการที่สุด รูปแบบการเล่นวิวัฒนาการน้อยไปหน่อย ส่งผลให้ของใหม่ในเกมส่วนใหญ่เป็นการเปลี่ยนแปลงแบบผิวเผิน อย่างไรก็ตาม Tekken 8 ยังคงเป็นเกมที่น่าเล่นอยู่ดี</p>\n<p><img alt=\"No Description\" src=\"https://www.blognone.com/sites/default/files/externals/2b30ccfd335fb7640426d53162a8a93d.jpg\" /></p>\n<p><a href=\"https://press-start.com.au/reviews/ps5-reviews/2024/01/24/tekken-8-review-from-strength-to-strength/\">Press Start Australia</a> 8/10 : Tekken 8 แสดงให้เห็นว่าการที่แฟรนไชส์ที่มีมายาวนานยังคงความสดใหม่ได้นั้นเป็นเรื่องง่ายขนาดไหน เกมมอบประสบการณ์ที่คุ้นเคยให้กับแฟน ๆ ดั่งเดิม มีโหมดเนื้อเรื่องที่น่าดึงดูดควบคู่กับการแบ่งตอนของตัวละครช่วยให้การเล่าเรื่องดำเนินต่อไปได้อย่างราบรื่น ในขณะที่โหมด Arcade Quest และ Tekken Ball ทำให้ผู้เล่นหน้าใหม่ได้เรียนรู้เทคนิคในเกมง่ายขึ้น</p>\n<p>Tekken 8 จะวางจำหน่ายวันที่ 26 มกราคมนี้ บนเครื่อง PlayStation 5, Xbox Series X/S และ PC</p>\n<p>ที่มา - <a href=\"https://www.metacritic.com/game/tekken-8/\">Metacritic</a>, <a href=\"https://opencritic.com/game/15734/tekken-8\">Opencritic</a></p>\n</div></div></div><div><div>Topics: </div><div><div><a href=\"/topics/tekken\">Tekken</a></div><div><a href=\"/topics/bandai-namco\">Bandai Namco</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"541fbb21f78a443148cb37ea6f31ba0f4e268f80b467a3683de7047b6329047a","category":"Thai"}
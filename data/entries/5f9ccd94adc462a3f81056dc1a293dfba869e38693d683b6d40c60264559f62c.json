{"title":"PS VR2 มีเกมแล้ว Skydance’s Behemoth และ Alien: Rogue Incursion แต่ก็ไม่ใช่เอ็กซ์คลูซีฟ","link":"https://www.blognone.com/node/140076","date":1717202268000,"content":"<div><div><div><p>หลังจาก<a href=\"https://www.blognone.com/node/138483\">โซนี่โดนวิจารณ์หนักเรื่อง PlayStation VR 2 ไม่มีเกมเด่นๆ มาให้เล่นกัน</a> โซนี่ก็พยายามแก้ไขปัญหา โดยงาน State of Play เมื่อวันก่อนได้เปิดตัวเกมใหม่ของ PS VR2 จำนวนทั้งหมด... 2 เกม</p>\n<p>เกมแรกคือ <strong>Skydance’s Behemoth</strong> ของ Skydance Interactive ในเครือบริษัทหนัง Skydance ที่หันมาบุกตลาดเกมในช่วงหลัง (แต่เป็นคนละบริษัทลูกกับ <a href=\"https://www.blognone.com/node/138833\">Skydance New Media ที่กำลังทำเกม Marvel 1943</a>) ที่ผ่านมา Skydance Interactive ทำเกมแนว VR จากซีรีส์ The Walking Dead ลงหลายแพลตฟอร์ม VR จึงไม่แปลกใจที่ยังทำเกม VR อย่างต่อเนื่อง</p>\n<p>Skydance’s Behemoth เป็นเกมแนวล่ามอนสเตอร์ขนาดยักษ์บนภูเขาหิมะที่มีปราสาทโบราณ บรรยากาศแนว dark fantasy ใช้อาวุธเป็นดาบ ขวาน ธนู เกมจะออกขายช่วงฤดูใบไม้ร่วง 2024 โดยลงแพลตฟอร์ม VR อื่นด้วยทั้ง Meta Quest 3 และ SteamVR</p>\n<p><img alt=\"No Description\" src=\"https://www.blognone.com/sites/default/files/externals/5e822dc83697fe5d51d81f1078c52dc1.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/6dac282866c6356f791c4f064682f235.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/eff2907b9ff0105daa165495cde2e9e1.jpg\" /></p>\n<p>เกมที่สอง <strong>Alien: Rogue Incursion</strong> มาจากสตูดิโอ Survios ที่ทำเกม VR มาแล้วหลายเกมเช่นกัน เกมนี้เป็นเกมในจักรวาล Alien และมีเกมเพลย์เป็นการต่อสู้กับเผ่าเอเลี่ยนในยานอวกาศ แต่ใช้เนื้อเรื่องใหม่หมด เป็นเอกเทศจากหนัง-เกมอื่น แต่ยังคงบรรยากาศความน่ากลัว ไม่รู้ว่าเอเลี่ยน Xenomorphs จะเข้ามาโจมตีเราตอนไหน</p>\n<p>Alien: Rogue Incursion ไม่ได้เป็นเอ็กซ์คลูซีฟของ PS VR2 นั่นคือจะลงแพลตฟอร์มอื่นด้วยทั้ง Meta Quest 3 และ SteamVR กำหนดขายช่วงไตรมาส 4</p>\n<p><img alt=\"No Description\" src=\"https://www.blognone.com/sites/default/files/externals/37010742dd28288511d9a27e93456a56.jpg\" /></p>\n<p>ที่มา - <a href=\"https://blog.playstation.com/2024/05/30/skydances-behemoth-gameplay-revealed-launches-on-ps-vr2-fall-2024/\">PlayStation Blog (Behemoth)</a></p>\n</div></div></div><div><div>Topics: </div><div><div><a href=\"/topics/playstation-vr\">PlayStation VR</a></div><div><a href=\"/topics/virtual-reality\">Virtual Reality</a></div><div><a href=\"/topics/games\">Games</a></div><div><a href=\"/topics/skydance\">Skydance</a></div><div><a href=\"/topics/alien\">Alien</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5f9ccd94adc462a3f81056dc1a293dfba869e38693d683b6d40c60264559f62c","category":"Thai"}
{"title":"บรรณาธิการ The Atlantic ถูกคนในรัฐบาล Trump เผลอดึงเข้ากลุ่ม Signal ที่คุยเรื่องสงครามเยเมน","link":"https://www.blognone.com/node/145458","date":1742875273000,"content":"<div><div><div><p>ประเด็นข่าวการเมืองที่น่าสนใจวันนี้คือ  Jeffrey Goldberg บรรณาธิการบริหารของเว็บไซต์ข่าว The Atlantic ถูกผู้บริหารระดับสูงในรัฐบาล Donald Trump เผลอดึงเข้ากลุ่มแชท Signal ที่คุยกันเรื่องแผนการโจมตีฝ่ายกบฎฮูตี (Houthi) ในประเทศเยเมน</p>\n<p>Goldberg เล่าว่าเมื่อวันที่ 11 มีนาคมที่ผ่านมา เขาได้รับคำขอเป็นเพื่อนใน Signal จาก Michael Waltz ที่ปรึกษาด้านความมั่นคงของรัฐบาล Donald Trump ซึ่งเขาไม่แน่ใจนักว่าเป็นตัวจริงหรือไม่ แม้เคยพบเจอกันในชีวิตจริง แต่เขาก็ตัดสินใจรับเป็นเพื่อนด้วย ซึ่ง Waltz ไม่ได้แชทคุยอะไร</p>\n<p>หลังจากนั้นอีกสองวัน Goldberg ถูกดึงเข้ากลุ่มแชทชื่อ “Houthi PC small group” ซึ่งในกลุ่มมีข้อความจาก Waltz ว่ารัฐบาลสหรัฐจะปฏิบัติการโจมตีฝ่ายฮูตีในอีก 72 ชั่วโมงข้างหน้า และผู้ช่วยของ Waltz กำลังดึงผู้มีส่วนเกี่ยวข้องเข้ามาในกลุ่มเพื่อประสานงาน</p>\n<p>Goldberg เล่าว่าในกลุ่มแชทนั้นมีทั้งรองประธานาธิบดี JD Vance, รัฐมนตรีการต่างประเทศ Marco Antonio Rubio, รัฐมนตรีกระทรวงการคลัง Scott Bessent, รัฐมนตรีกระทรวงกลาโหม Pete Hegseth และบุคคลสำคัญอื่นๆ ในรัฐบาล</p>\n<p><img src=\"https://www.blognone.com/sites/default/files/externals/f057d335e11fc2a0bd2c09b880196a3d.png\" alt=\"\" /></p>\n<p>Goldberg บอกว่าตอนแรกเขาไม่เชื่อว่าข้อความทั้งหมดในแชทคือของจริง เพราะคิดว่าไม่มีทางที่รัฐบาลสหรัฐจะคุยกันเรื่องความมั่นคงในแอพ Signal ดังนั้นเขาคิดว่านี่คือกลุ่มเพื่อปล่อยข่าวปลอม แต่หลังจากอ่านข้อความในแชทไปเรื่อยๆ อีกหลายวัน เขาก็พบว่าตัวเองถูกลากเข้ามายังกลุ่มแชทของจริง ที่ผู้นำระดับสูงในรัฐบาลสหรัฐพูดคุยถกเถียงกัน</p>\n<p>ข้อความในกลุ่มแชทให้ข้อมูลแผนการโจมตีฝ่ายฮูตีในเยเมนล่วงหน้า 2 ชั่วโมง ก่อนการโจมตีเกิดขึ้นจริงๆ หลังจากนั้น Goldberg ตัดสินใจออกจากกลุ่มแบบเงียบๆ และส่งอีเมลหา Waltz รวมถึงบุคคลอื่นๆ ในรัฐบาลถามเรื่องกลุ่มแชท Houthi PC small group ว่ามีจริงหรือไม่ และพวกคุณรู้ตัวไหมว่าดึง Goldberg เข้ากลุ่มด้วย ซึ่งก็ได้รับคำยืนยันว่าเป็นของจริง ส่วนสาเหตุที่ Goldberg ถูกดึงเข้ากลุ่มไปด้วยกำลังสืบสวนกันอยู่</p>\n<p>Goldberg ให้ความเห็นว่า Waltz น่าจะทำผิดกฎหมายข่าวกรองหลายเรื่อง เพราะในกฎหมายจำกัดการเผยแพร่ข้อมูลด้านความมั่นคงของรัฐบาล และแอพ Signal เองก็ไม่ได้อยู่ในแอพที่รัฐบาลอนุญาตให้ใช้งาน นโยบายของรัฐบาลสหรัฐคือต้องคุยเรื่องความมั่นคงผ่านระบบ SCIF (sensitive compartmented information facility) ที่มีให้บุคคลระดับรัฐมนตรีใช้อยู่แล้ว</p>\n<p>ที่มา - <a href=\"https://www.theatlantic.com/politics/archive/2025/03/trump-administration-accidentally-texted-me-its-war-plans/682151/\">The Atlantic</a></p>\n</div></div></div><div><div>Topics: </div><div><div><a href=\"/topics/signal\">Signal</a></div><div><a href=\"/topics/usa\">USA</a></div><div><a href=\"/topics/military\">Military</a></div><div><a href=\"/topics/government\">Government</a></div><div><a href=\"/topics/yemen\">Yemen</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b55f245f4e4bd35e104b5588cacc184a4d3f42e5a2133712b7954238de65ae0e","category":"Thai"}
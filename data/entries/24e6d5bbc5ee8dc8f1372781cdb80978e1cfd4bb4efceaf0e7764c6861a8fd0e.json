{"title":"ใช้สติป้องกันสตางค์ พร้อมวิธีป้องกันโจรกรรมออนไลน์ที่เริ่มได้ด้วยตัวเอง","link":"https://www.blognone.com/node/126072","date":1638265571000,"content":"<div><div><div><p>ทุกวันนี้แทบทุกคนใช้ชีวิตผูกติดกับโลกออนไลน์ เราจะได้เห็นข่าวเคสโดนหลอก โดนโกงเงินจากบรรดามิจฉาชีพและแฮกเกอร์ที่ขยันสรรหาวิธีคิดมาล่อลวงเอาข้อมูลการเงินไปจากเรา และหากไม่นับเรื่องแฮกเกอร์โจมตีระบบบริษัทเพื่อขโมยข้อมูลแล้วนั้น ภัยไซเบอร์ก็อยู่ใกล้ตัวกว่าที่คิดมาก ๆ</p>\n<p>ที่ผ่านมาเราเห็นเหตุการณ์ที่บัญชี Facebook และ Instagram ของเพื่อนๆ เราถูกแฮ็กหรือถูกสวมรอยเพื่อมาขอยืมเงิน เรียกได้ว่าเป็นเหตุการณ์ที่บานปลายไม่จบไม่สิ้น หรือแม้แต่เหตุการณ์ข้อความจากเว็บไซต์พนันบอลและเว็บเถื่อนกู้เงินออนไลน์ มาหลอกให้เราคลิกลิงก์ที่ไม่ปลอดภัย ฝังสแปมไว้เพื่อขโมยข้อมูลเราตั้งแต่ข้อมูลโซเชียลมีเดีย หรือที่ซ้ำร้ายไปกว่านั้นคือข้อมูลที่เกี่ยวข้องกับการเงิน และรหัสผ่านต่าง ๆ  ซึ่งการป้องกันหลาย ๆ อย่างสามารถเริ่มได้ที่ตัวเราเอง</p>\n<p>เราจึงอยากมาแชร์วิธีป้องกันข้อมูลตัวเองเบื้องต้นแบบง่ายที่สุด และเริ่มต้นจาก “ตัวเอง” ก่อน #ใช้สติป้องกันสตางค์ เพื่อให้รอดปลอดภัยจากมิจฉาชีพออนไลน์ที่กำลังสร้างความเสียหายอย่างมากมายในทุกวันนี้</p>\n<h3>หวงมือถือยิ่งชีพ</h3>\n<p>หลาย ๆ ครั้ง เราใช้งานมือถือ และวางมือถือทิ้งไว้โดยไม่เฉลียวใจว่าอาจมีผู้ไม่หวังดีขโมยมือถือของเราไปใช้ทำอะไรบางอย่าง หรือที่แย่กว่านั้น คือล็อกอินมือถือทิ้งไว้ และมิจฉาชีพเข้าถึงข้อมูลเราได้ทุกอย่าง</p>\n<p>มือถือกลายเป็นปัจจัยหลักไม่เพียงติดต่อสื่อสารกับคนอื่น แต่มันยังทำหน้าที่เก็บข้อมูลส่วนตัว และยังใช้เป็นช่องทางหลักในการใช้จ่ายผ่านแอปพลิเคชันธนาคาร ดังนั้น มือถือควรเป็นสิ่งที่คนต้องหวงไว้ยิ่งชีพ หรือหากมีความจำเป็นต้องนำมือถือเข้าศูนย์ซ่อม ต้องทำการ Backup ข้อมูล รีเซตเครื่องใหม่เป็นเครื่องเปล่า (Factory Reset) และต้องไม่ลืมนำ Sim Card, SD Card ออกจากเครื่อง</p>\n<p>ทันทีที่ได้มือถือกลับมาจากศูนย์ซ่อม ควรทำการล้างเครื่องหรือ Factory Reset อีกครั้ง ป้องกันการฝังมัลแวร์ หรือแอปพลิเชันแปลกปลอมโดยที่เราไม่รู้ตัว</p>\n<p><img src=\"https://www.blognone.com/sites/default/files/externals/bdf41dd2ea16554ccfe5a009176ae86e.jpg\" /><br />\nภาพจาก Shutterstock</p>\n<h3>ข้อมูลบัตรเครดิตถูกขโมยได้ ห้ามบอกเลขหน้าบัตรและหลังบัตรกับใครเด็ดขาด</h3>\n<p>จากข่าวใหญ่โตในช่วงที่ผ่านมา เราได้เห็นแล้วว่า เลขบัตรเครดิตสามารถถูกขโมยได้ ดังนั้น เราจึงต้องปกปิดข้อมูลเลขบัตรเครดิต รวมถึงเลข CVV หลังบัตรให้มิดชิดที่สุด ไม่เปิดเผยข้อมูลการใช้งานให้คนอื่นนอกจากธนาคาร</p>\n<p>ในการใช้บัตรเครดิต หรือเดบิตในการซื้อสินค้าและบริการตามแพลตฟอร์มต่าง ๆ ก็เช่นกัน ควรเลือกแพลตฟอร์มที่น่าเชื่อถือ และต้องลบข้อมูลบัตรเครดิตออกจากทุกบริการที่เลิกใช้งานแล้ว รวมถึงถอดการเชื่อมแอปธนาคารเมื่อไม่ใช้งานแพลตฟอร์มซื้อของนั้นๆ ด้วย อันนี้สำคัญมากและคนทั่วไปมักมองข้าม</p>\n<p><img src=\"https://www.blognone.com/sites/default/files/externals/cd7be2bdf838dffcc62c4acaccf440e4.jpg\" /><br />\nภาพจาก Shutterstock</p>\n<h3>ตั้งค่าวงเงินออกให้ต่ำๆ เข้าไว้ ทั้งแอปพลิเคชันธนาคาร และบัตรเครดิต</h3>\n<p>แอปพลิเคชันธนาคาร และบัตรเครดิตสามารถตั้งค่าวงเงินโอนออกได้ ป้องกันการขโมยเงินออกจากบัญชีได้ระดับหนึ่ง อีกทางเลือกที่ดีคือ ตั้งการแจ้งเตือนโอนออกผ่านอีเมลเสมอ เพื่อที่เราจะได้รู้ทุกความเคลื่อนไหวของธุรกรรมในบัญชีของเรา หากเกิดเหตุร้ายขึ้นมาจริง ๆ เราจะไหวตัวทัน และทำการอายัดบัตรได้เร็ว</p>\n<p>การตั้งค่าวงเงินโอนออก มีคามสำคัญมาก เราจึงควรตั้งวงเงินให้ต่ำพอที่หากมีความผิดพลาดเกิดขึ้นแล้วยังจัดการปัญหาได้ทัน บัตรเครดิตที่ธนาคารให้วงเงินมาสูง เราก็สามารถโทรแจ้งธนาคารเพื่อขอปรับลดวงเงินให้เหลือตามที่เราสะดวกใจได้</p>\n<h4>ตรวจสอบให้แน่ใจว่าคนที่มายืมเงิน คือคนที่เรารู้จักจริงๆ</h4>\n<p>หนึ่งในเหตุการณ์ที่พบเจอได้บ่อยคือ บัญชีโซเชียลมีเดียของเพื่อน ๆ โดยสวมรอย และอาศัยความเห็นอกเห็นใจของเรามาแชตขอยืมเงิน หรือใช้วิธีกดดันเราให้โอนเงินให้ด่วนที่สุด เช่น รถเสีย ไม่มีเงินซื้อข้าวกิน พ่อแม่ป่วย เป็นต้น</p>\n<p>วิธีทดสอบง่าย ๆ คือ กดโทรออกเพื่อคุยกับเจ้าตัวโดยตรง หรือแชทคุยถามข้อมูลรอบด้านอื่น ๆ เพื่อจะได้รู้ว่า คน ๆ นี้คือเพื่อนของเราตัวจริง</p>\n<p><img src=\"https://www.blognone.com/sites/default/files/externals/7768b4def7cb1d7904dcd085e66ad31a.jpg\" /><br />\nภาพจาก Shutterstock</p>\n<h3>ห้ามคลิกลิงก์ ข้อความ SMS แปลกปลอม</h3>\n<p>ในภาวะเศรษฐกิจตกต่ำ คนเราอาจหวั่นไหวได้ง่ายกับวิธีที่มิจฉาชีพใช้เพื่อล่อลวงให้เราตกหลุมพราง ไม่ว่าจะเป็น SMS แปลก ๆ หรืออีเมลแปลกๆ  อย่างเช่น “คุณได้รับเงินกู้”, “คุณได้รับสิทธิ์เติมเงินฟรี”, “คุณได้รับอนุมัติสินเชื่อดอกเบี้ยต่ำ” “คุณได้รางวัลจาก...” เป็นต้น ซึ่ง SMS และอีเมลเหล่านี้มักแทรกลิงก์หน้าตาแปลกๆ เข้ามา</p>\n<p>วิธีสังเกตง่าย ๆ ว่าข้อความเหล่านี้เป็นข้อความหลอกลวงคือ มักใช้ภาษาไม่เป็นทางการ และกระตุ้นให้กด ทำราวกับว่าเป็นเรื่องเร่งด่วนจนเกินจริง และมาพร้อม URL หน้าตาแปลก ๆ</p>\n<p>ดังนั้น ทางที่ดีคือ หากคุณเป็นคนที่ต้องการเงินกู้จริง ๆ ควรติดต่อผ่านธนาคารโดยตรงเท่านั้น และห้ามกดลิงก์จาก SMS หรืออีเมลที่เชิญชวนให้กดเป็นอันขาด</p>\n<h3>ไม่หลงกล Call Center เบอร์แปลก ห้ามให้ข้อมูลคนแปลกหน้า</h3>\n<p>มิจฉาชีพมักใช้วิธีการสุ่มเบอร์โทรศัพท์ และใช้ข้อความอัตโนมัติสร้างความตื่นเต้นหรือตกใจให้กับเหยื่อ บางครั้งก็แอบอ้างเป็นเจ้าหน้าที่หน่วยงานต่าง ๆ โทรมาหลอกเอาข้อมูลสำคัญ หรือหลอกให้เหยื่อไปทำรายการที่ตู้ ATM โดยใช้ข้ออ้างว่า ทำไปเพื่อล้างหนี้สิน หรืออาจหลอกให้เหยื่อไปโอนเงินให้หน่วยงานภาครัฐเพื่อตรวจสอบ ซึ่งมิจฉาชีพเหล่านี้จะอาศัยความกลัว ความโลภ และความรู้ไม่เท่าทันของเหยื่อ โดยข้ออ้างที่มิจฉาชีพมักใช้หลอกเหยื่อ เช่น</p>\n<ul>\n<li>บัญชีเงินฝาก / บัตรเครดิตถูกอายัติ / โอนเงินผิด ต้องทำการโอนคืนด่วน ไม่เช่นนั้นจะมีผลทางกฎหมาย</li>\n<li>บัญชีเงินฝากผัวพันกับการฟอกเงินหรือเรื่องผิดกฎหมาย</li>\n<li>ได้รับเงินคืนภาษี</li>\n<li>โชคดีได้รับรางวัลเป็นเงินก้อนใหญ่</li>\n</ul>\n<p>ทางที่ดี หากเจอเหตุการณ์แบบนี้ ต้องรีบพูดตัดบท และโทรสอบถามไปยังธนาคารที่มิจฉาชีพอ้างมาทันที เพื่อตรวจสอบข้อเท็จจริง<br />\nอ่านข้อมูลมาจนจบถึงตอนนี้ ถ้าใครเห็นว่าเป็นประโยชน์อยากเอาไปแชร์ต่อ ธนาคารกสิกรไทยที่ร่วมรณรงค์แคมเปญ สติ ยินดีที่จะให้หน่วยงานทั้งภาครัฐ เอกชน หรือคนทั่วไป สามารถนำคลิป ข้อมูล ต่าง ๆ ไปเผยแพร่ต่อได้โดยไม่ต้องเสียค่าใช้จ่าย  เป็นการร่วมด้วยช่วยกันเพื่อให้พวกเราทุกคนปลอดภัยจากภัยไซเบอร์ที่แพร่ระบาดหนัก โดยสามารถติดต่อได้ที่ <a href=\"https://kbank.co/3xmEU43\">kbank.co</a> พร้อมรับชมและกดแชร์หนังโฆษณาสติได้ที่ <a href=\"https://youtu.be/OJ3aqaprFjA\">YouTube</a></p>\n<h1>ใช้สติป้องกันสตางค์</h1>\n<p><img src=\"https://www.blognone.com/sites/default/files/externals/a7dcd35e839e7e56c26398c0cebc1cc8.jpg\" /></p>\n<p>หากพบภัยไซเบอร์ที่เกี่ยวกับธนาคารกสิกรไทย ติดต่อแจ้งข้อมูลได้ที่ KBank Live ผ่าน Line หรือ Facebook Messenger หรือแจ้งทางอีเมล info@kasikornbank.com หรือติดต่อ K-Contact Center ได้ที่ 02-888-8888</p>\n</div></div></div><div><div>Topics: </div><div><div><a href=\"/topics/kasikorn-bank\">Kasikorn Bank</a></div><div><a href=\"/topics/cybersecurity\">Cybersecurity</a></div><div><a href=\"/topics/banking\">Banking</a></div><div><a href=\"/topics/advertorial\">Advertorial</a></div></div></div>","author":"sponsored","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"24e6d5bbc5ee8dc8f1372781cdb80978e1cfd4bb4efceaf0e7764c6861a8fd0e","category":"Thai"}
{"title":"Google Maps เพิ่มเส้นทางประหยัดน้ำมันที่สุด, โหมดนำทางจักรยานแบบไม่ต้องเปิดจอค้าง","link":"https://www.blognone.com/node/125140","date":1633567848000,"content":"<div><div><div><p>กูเกิลเปิดตัวฟีเจอร์ด้านสิ่งแวดล้อมและการลดคาร์บอนหลายอย่าง สิ่งที่เด่นที่สุดคือ Google Maps เลือกแสดงเส้นทางที่เป็นมิตรกับสิ่งแวดล้อมที่สุด (eco-friendly routing) ได้ แม้อาจไม่ใช่เส้นทางที่เร็วที่สุดก็ตาม</p>\n<p>กูเกิลบอกว่านำข้อมูลจากห้องวิจัยพลังงานหมุนเวียนของสหรัฐ (National Renewable Energy Laboratory - NREL) มาประมวลผลร่วมกับ AI ของตัวเองเพื่อหาเส้นทางที่ประหยัดพลังงานที่สุด ซึ่งเส้นทางนี้จะมีสัญลักษณ์รูปใบไม้ขึ้นมาแสดงให้เห็นชัดๆ ด้วย</p>\n<p>ฟีเจอร์นี้เปิดให้ใช้งานแล้วในสหรัฐอเมริกา และจะขยายไปยังยุโรปในปีหน้า 2022</p>\n<p><img src=\"https://www.blognone.com/sites/default/files/externals/4159f19bea1d54bf61fbbac49c4d8386.png\" /></p>\n<p>อีกฟีเจอร์ที่เปิดตัวมาพร้อมกันคือ Lite Navigation สำหรับคนขี่จักรยาน ก่อนหน้านี้ Google Maps มีระบบนำทางแบบ turn-by-turn สำหรับจักรยานอยู่แล้ว แต่คนขี่จักรยานมักเก็บมือถือไว้ระหว่างขี่จักรยาน ทำให้ดูเส้นทางแบบเรียลไทม์ไม่ได้อยู่ดี</p>\n<p>โหมด Lite Navigation เป็นการลดรูปจากโหมด turn-by-turn แบบเดิม โดยยังแสดงเส้นทางภาพรวม สถานที่สำคัญ และเก็บสถานะการเดินทางว่าไปถึงไหนแล้วตามเส้นทางนั้นๆ ทำให้ผู้ใช้ไม่จำเป็นต้องเปิดจอทิ้งไว้ มากดเปิดดูแผนที่เป็นระยะๆ ก็ได้ ฟีเจอร์นี้จะทยอยเปิดใช้งานในอีกไม่กี่เดือนข้างหน้า</p>\n<p><img src=\"https://www.blognone.com/sites/default/files/externals/e2f4e8e1e481966949b89ed53d3dc11b.png\" /></p>\n<p>บริการตัวอื่นที่เพิ่มฟีเจอร์ด้านสิ่งแวดล้อมได้แก่</p>\n<ul>\n<li>Google Flights แสดงปริมาณคาร์บอนที่ปล่อยต่อผู้โดยสาร ในแต่ละไฟลท์ที่มีให้เลือก</li>\n<li>Nest เพิ่มบริการ Nest Renew ให้เลือกซื้อไฟฟ้าในช่วงที่ถูกที่สุดของวัน หรือเป็นพลังงานสะอาด</li>\n<li>กูเกิลยังประกาศไปช่วยทำระบบจัดการไฟจราจรด้วย AI ให้รถที่รอไฟแดงสิ้นเปลืองพลังงานน้อยที่สุด เริ่มแล้วในอิสราเอล</li>\n</ul>\n<p>ที่มา - <a href=\"https://blog.google/products/maps/3-new-ways-navigate-more-sustainably-maps/\">Google</a>, <a href=\"https://blog.google/outreach-initiatives/sustainability/sustainability-2021/\">Google</a></p>\n</div></div></div><div><div>Topics: </div><div><div><a href=\"/topics/google-maps\">Google Maps</a></div><div><a href=\"/topics/environment\">Environment</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3952be51cb521ae2b67d6a93159536747cc1ce92b70d52965228b7ad195ece7d","category":"Thai"}
{"title":"Qualcomm บอก Snapdragon X Elite จะรันเกม x86 ได้เกือบหมด ประสิทธิภาพใกล้เนทีฟ","link":"https://www.blognone.com/node/138887","date":1711332628000,"content":"<div><div><div><p>เรากำลังจะได้เห็น <a href=\"https://www.blognone.com/node/138078\">กองทัพพีซีที่ใช้ซีพียู Arm พลังสูงคือ Snapdragon X Elite</a> ออกมาทำตลาดในช่วงกลางปีนี้ พอเป็นพีซีที่ใช้ Arm ก็มีคำถามตามมาว่า \"แอพจะรองรับแค่ไหน\" รวมถึงแอพกลุ่มเกมที่ได้รับความนิยมอย่างสูงบนวินโดวส์</p>\n<p>ตัวแทนของ Qualcomm ไปพูดที่งานสัมมนานักพัฒนาเกม Game Developers Conference 2024 เมื่อสัปดาห์ที่ผ่านมา เปิดเผยข้อมูลว่า Snapdragon X Elite จะเล่นเกมเก่าๆ ของวินโดวส์ได้ผ่านอีมูเลเตอร์ แต่เป็นอีมูเลเตอร์ประสิทธิภาพสูงที่ทำงานได้ใกล้เคียงเนทีฟ</p>\n<p>ในสไลด์ของ Qualcomm ใช้คำว่า \"your game should already work\" คือนักพัฒนาเกมไม่ต้องทำอะไรเพิ่ม เกมก็เล่นได้เลย โดยมีข้อจำกัดบ้างเล็กน้อย เช่น การเรียกเกมครั้งแรกจะต้องใช้เวลา แต่เมื่อโหลดเข้าแคชก็จะเร็วแล้ว, อีมูเลเตอร์รองรับชุดคำสั่งซีพียูถึงแค่ SSE4 อาจไม่รองรับชุดคำสั่งอื่นพวก AVX, ยังไม่รองรับเกมที่เรียกใช้ไดรเวอร์เคอร์เนล โดยเฉพาะพวกระบบต้านโกงทั้งหลาย</p>\n<p>Qualcomm บอกว่าคอขวดของเกมมักอยู่ที่จีพียู ไม่ใช่ซีพียู แต่การทำงานของอีมูเลเตอร์อยู่ที่ซีพียู ดังนั้นการรันเกม x86 บนอีมูเลเตอร์จะส่งผลต่อซีพียูอย่างเดียวในการแปลง x86 เป็น ARM64 จีพียูไม่ได้รับผลกระทบ และตัวจีพียู Adreno ก็รองรับไลบรารีกราฟิกทั้ง DirectX, Vulkan, OpenCL ครบถ้วน (อ่านสไลด์เพิ่มเติมได้จากที่มา)</p>\n<p>หากนักพัฒนาเกมต้องการประสิทธิภาพเต็มรูปแบบจริงๆ ก็ยังสามารถเลือกพอร์ตโค้ดของเกมเป็น ARM64 แบบเนทีฟ หรือจะเลือกวิธีการไฮบริด ARM64EC คือตัวระบบปฏิบัติการ ไลบรารี ไดรเวอร์ เป็นเนทีฟ แต่โค้ดส่วนที่เหลือของเกมรันผ่านอีมูเลเตอร์ ก็ได้เช่นกัน</p>\n<p>Qualcomm ยังบอกว่าได้ทดสอบระบบอีมูเลเตอร์ของตัวเองกับเกมยอดนิยมบน Steam แล้ว (ไม่บอกว่ามีเกมอะไรบ้าง) และมั่นใจกับประสิทธิภาพที่ได้</p>\n<p>ที่มา - <a href=\"https://www.theverge.com/24107331/qualcomm-gdc-2024-snapdragon-on-windows-games\">The Verge</a></p>\n<p><img src=\"https://www.blognone.com/sites/default/files/externals/e68e76c25684c09c736e73fa3576c2eb.jpg\" /></p>\n</div></div></div><div><div>Topics: </div><div><div><a href=\"/topics/snapdragon\">Snapdragon</a></div><div><a href=\"/topics/qualcomm\">Qualcomm</a></div><div><a href=\"/topics/emulator\">Emulator</a></div><div><a href=\"/topics/games\">Games</a></div><div><a href=\"/topics/x86\">x86</a></div><div><a href=\"/topics/arm-pc\">ARM PC</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c0c2827c4652315080bc46442e673fbb38b47ab890a5bf357aa10fd574da4d96","category":"Thai"}
{"title":"นักวิจัยสหรัฐเผยต้นแบบ เครื่องวัดความดันโลหิตราคาถูก ใช้งานกับสมาร์ทโฟนด้วยปลายนิ้ว","link":"https://www.blognone.com/node/134435","date":1687233620000,"content":"<div><div><div><p>เครื่องวัดความดันในปัจจุบันถือเป็นเวชภัณฑ์ที่มีราคาค่อนข้างสูง แม้เป็นเครื่องราคาถูกก็อยู่ที่หลักพันบาทขึ้นไป แถมพกพาไม่ค่อยสะดวก เพราะขนาดที่ค่อนข้างใหญ่ ทำให้ล่าสุด นักวิจัยจากมหาวิทยาลัยแคลิฟอร์เนีย ซานดิเอโก (UCSD) ตีพิมพ์งานวิจัยเป็นเครื่องวัดความดันโลหิตขนาดเล็ก ในรูปแบบคลิปหนีบสมาร์ทโฟน ใช้งานง่ายโดยใช้เพียงปลายนิ้วเท่านั้น ที่สำคัญคือราคาถูก โดยต้นทุนการผลิต 1,000 ชิ้น อยู่ที่เพียง 0.8 ดอลลาร์ หรือราวๆ 30 บาทเท่านั้น</p>\n<p><img alt=\"No Description\" src=\"https://www.blognone.com/sites/default/files/externals/ece4967550e885a32e524c9a16e0abc2.png\" /></p>\n<p>ตัวเครื่องถูกเรียกว่า BPClip โดยอาศัยคุณสมบัติของเลือด ที่ดูดซับแสงเป็นกลไกลหลัก ซึ่งด้านหนึ่งของตัว BPClip จะหนีบอยู่กับหลอด LED ที่เป็นแฟลชของสมาร์ทโฟน เพื่อให้แสงแฟลชเป็นตัวสะท้อนการไหลเวียดของเลือดในช่วงระยะเวลาหนึ่ง เมื่อหัวใจส่งเลือดไปเลี้ยงทั่วร่างกาย เซ็นเซอร์ก็จะตรวจจับได้ว่าหัวใจกำลังบีบตัว เพราะมีเลือดดูดซับแสงได้เยอะ ขณะที่เมื่อหัวใจคลายตัว แสงก็จะถูกดูดซับได้น้อย</p>\n<p>การจับจังหวะการเต้นของหัวใจจะยังไม่เพียงพอกับวัดค่าความดันโลหิต แต่ต้องหาอัตราการไหลเวียนของเลือดในช่วงระยะเวลาหนึ่งๆ ผ่านแรงบีบด้วย (ลักษณะเดียวกับที่เครื่องวัดความดันแบบสวมแขนที่บีบแขนเรา) ตัว BPClip เลยใส่สปริงมาให้ด้วยบริเวณเซ็นเซอร์ที่วางนิ้ว เมื่อกดสปริงค้างไว้ (พร้อมๆ กับการใช้แสงดูอัตราการเต้นของหัวใจ) เพื่อดูการไหลเวียนของเลือด ระบบก็จะสามารถคำนวนออกมาเป็นความดันโลหิตได้</p>\n<p><img alt=\"No Description\" src=\"https://www.blognone.com/sites/default/files/externals/6d8a9a4610335b8dbc8ea5af9f781c2f.png\" /></p>\n<p>แน่นอนว่าตัว BPClip จะต้องทำงานร่วมกับแอปบนสมาร์ทโฟน เพื่อการคำนวนค่าต่างๆ และแสดงผลให้กับผู้ใช้ โดย Yinan Xuan หนึ่งในผู้ร่วมวิจัยเปิดเผยปัจจุบัน BPClip สามารถวัดค่าได้แตกต่างจากเครื่องวัดแบบสวมแขน สูงสุดถึงราว 8 มิลลิเมตรปรอท ทำให้ยังไม่ได้แม่นยำพอที่จะวิเคราะห์อาการของโรคได้ (diagnostic level) แต่ก็เพียงพอที่บ่งชี้ความผิดปกติได้ (screening level)</p>\n<p>นอกจากเรื่องการวัดค่าแล้ว BPClip ยังต้องปรับปรุงให้รองรับสมาร์ทโฟนหลากหลายรุ่นเพิ่มขึ้นด้วย โดยตัวต้นแบบในงานวิจัยนี้ ถูกออกแบบมาให้รองรับเฉพาะ Pixel 4 เท่านั้น ซึ่งทีมผู้ร่วมวิจัยได้ก่อตั้ง <a href=\"https://www.billionlabsinc.com/\">Billion Labs</a> ขึ้นมาเป็นสตาร์ทอัพ ที่จะพัฒนาต่อยอด BPClip ออกสู่ตลาดจริงแล้ว</p>\n<p><img alt=\"No Description\" src=\"https://www.blognone.com/sites/default/files/externals/5d9829d841cd085f75b32da3a3056678.png\" /></p>\n</div></div></div><div><div>Topics: </div><div><div><a href=\"/topics/usa\">USA</a></div><div><a href=\"/topics/medical\">Medical</a></div></div></div>","author":"ydk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"be2ccc988c3785438150d500ec861db1ecd31d8e8cac8aac6162c5bbacbfd11f","category":"Thai"}
{"title":"WordPress ถอดปลั๊กอิน Advanced Custom Fields ของ WP Engine แล้วแทนที่ด้วยโครงการ fork บอกพบปัญหาความปลอดภัย","link":"https://www.blognone.com/node/142533","date":1728784416000,"content":"<div><div><div><p>สงครามในวงการ WordPress ประจำวันนี้ - WordPress.org ถอนปลั๊กอินยอดนิยมของ WP Engine ออกจากแพลตฟอร์ม</p>\n<p>โดย Matt Mullenweg ซีอีโอ Automattic และผู้ก่อตั้ง WordPress เผยแพร่ประกาศเองว่าได้ถอนปลั๊กอิน Advanced Custom Fields (ACF) ของ WP Engine ออก ด้วยเหตุผลเรื่องปัญหาความปลอดภัย ซึ่งในเวลาเดียวกันทีม WordPress ก็ fork หรือแยกโครงการนี้ออกมาเป็นปลั๊กอินชื่อ Secure Custom Fields เพื่อแทนที่สำหรับเว็บไซต์ที่ติดตั้ง ACF พร้อมติดป้ายกำกับว่าเป็นโครงการ fork</p>\n<p>Mullenweg อ้าง<a href=\"https://github.com/wordpress/wporg-plugin-guidelines/blob/trunk/guideline-18.md\">ระเบียบการจัดการโฟลเดอร์ Plugin ข้อ 18</a> ทำให้สามารถถอนปลั๊กอินที่มีปัญหาความปลอดภัยได้ทันที โดยไม่ต้องรอการยินยอมของนักพัฒนา ทั้งนี้หากเว็บไซต์ต้องการใช้ปลั๊กอิน ACF ต่อไป ให้<a href=\"https://www.advancedcustomfields.com/blog/installing-and-upgrading-to-the-latest-version-of-acf/\">ทำตามขั้นตอนที่ WP Engine อธิบายไว้</a> ซึ่งเป็นการอัปเดตผ่านเซิร์ฟเวอร์ของ WP Engine เอง อย่างไรก็ตาม WordPress.org ไม่แนะนำวิธีการนี้</p>\n<p>ทีมนักพัฒนา ACF <a href=\"https://x.com/wp_acf/status/1845169499064107049\">บอกว่า</a>ตลอดประวัติศาสตร์ 21 ปี ของ WordPress ไม่เคยมีเหตุการณ์ยึดปลั๊กอินแบบนี้ โดยตอนนี้ขอให้ใช้วิธีการอัปเดตตรงตามที่ WP Engine แนะนำไปก่อน แต่บอกว่าการกระทำนี้เป็นการละเมิดคำสัญญาของชุมชน และสร้างมาตรฐานใหม่ขึ้นมา</p>\n<p>ที่มา: <a href=\"https://wordpress.org/news/2024/10/secure-custom-fields/\">WordPress.org</a></p>\n<p><img alt=\"No Description\" src=\"https://www.blognone.com/sites/default/files/externals/ead274db996d79022bf0f363c0fa46af.jpeg\" /></p>\n</div></div></div><div><div>Topics: </div><div><div><a href=\"/topics/wordpress\">WordPress</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"913f9d9647e2e18b6fc15d64a2035c529be1066b6e2ccdcbe9662312113eb769","category":"Thai"}
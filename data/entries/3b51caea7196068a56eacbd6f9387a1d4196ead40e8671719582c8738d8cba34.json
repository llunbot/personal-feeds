{"title":"Android เพิ่มฟีเจอร์ ล็อกหน้าจอเครื่องทันที หากโทรศัพท์มือถือถูกวิ่งราว","link":"https://www.blognone.com/node/139778","date":1715840636000,"content":"<div><div><div><p>กูเกิลประกาศเพิ่มฟีเจอร์ด้านความปลอดภัยให้กับระบบปฏิบัติการ Android โดยไม่ได้จำกัดเฉพาะ <a href=\"https://www.blognone.com/node/139756\">Android 15 ที่เพิ่งออกอัปเดต Beta 2</a> เป้าหมายเพื่อปกป้องอุปกรณ์กรณีที่ถูกขโมย</p>\n<p>ฟีเจอร์เด่นคือ <strong>Theft Detection Lock</strong> โดยป้องกันในกรณีขโมยคว้าโทรศัพท์มือถือที่วางไว้หรือจากมือแล้วหนีไปอย่างรวดเร็ว (วิ่ง, จักรยาน, รถ) โดย Google AI จะตรวจจับการเคลื่อนไหวที่รวดเร็วและล็อกหน้าจอทันที ทำให้ขโมยต้องใช้เวลาอีกระยะหนึ่งเพื่อทำการปลดล็อกโทรศัพท์ อีกฟีเจอร์คือ <strong>Offline Device Lock</strong> โดยหากพบว่าอุปกรณ์ถูกตัดการเชื่อมต่อเป็นเวลานาน อาจเป็นไปได้ว่าขโมยพยายามทำให้อุปกรณ์ถูกรีโมทล็อกไม่ได้ หน้าจอก็จะถูกล็อกอัตโนมัติเช่นกัน สองฟีเจอร์นี้จะรองรับใน Android 10+ ขึ้นไป</p>\n<p>นอกจากนี้กูเกิลยังเพิ่มเครื่องมือให้สามารถสั่งล็อกหน้าจอได้รวดเร็วขึ้น โดยไปที่ android.com/lock เพื่อสั่งล็อกหน้าจอโดยใช้เบอร์โทรศัพท์ ซึ่งจะช่วยดึงเวลาได้ โดยเฉพาะกรณีที่ผู้ใช้งานตกใจและอาจนึกรหัสผ่านล็อกอินกูเกิลเพื่อสั่งล้างเครื่องไม่ได้ โดยการรีโมทล็อกแบบดังกล่าว รองรับ Android 10+ ขึ้นไป ภายในปีนี้</p>\n<p>สุดท้ายเป็นฟีเจอร์ป้องกันความปลอดภัยอุปกรณ์เพิ่มเติมใน Android 15 เช่น Factory Reset ต้องล็อกอินบัญชีกูเกิลเดิมด้วย, กำหนดพื้นที่ในหน่วยความจำที่เข้ารหัสอีกชั้น ทำให้เข้าถึงข้อมูลส่วนนี้ยากขึ้น, การปิด Find My Device สามารถเพิ่มขั้นตอนหลายลำดับให้ใช้เวลานานขึ้น และการตั้งค่าให้การปลดล็อกเครื่องต้องใช้มากกว่าแค่พิน</p>\n<p>ที่มา: <a href=\"https://blog.google/products/android/android-theft-protection/\">กูเกิล</a></p>\n<p><img alt=\"No Description\" src=\"https://www.blognone.com/sites/default/files/externals/e07b212b30e4c1eee179ed938a8fd194.png\" /></p>\n</div></div></div><div><div>Topics: </div><div><div><a href=\"/topics/find-my-device\">Find My Device</a></div><div><a href=\"/topics/android\">Android</a></div><div><a href=\"/topics/android-15\">Android 15</a></div><div><a href=\"/topics/google\">Google</a></div><div><a href=\"/topics/privacy\">Privacy</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3b51caea7196068a56eacbd6f9387a1d4196ead40e8671719582c8738d8cba34","category":"Thai"}
{"title":"Windows AI Foundry เมื่อไมโครซอฟท์มองคอมพิวเตอร์พร้อมปัญญาประดิษฐ์จะกลายเป็นอินเทอร์เฟซของคอมพิวเตอร์ยุคต่อไป","link":"https://www.blognone.com/node/146766","date":1748963854000,"content":"<span>Windows AI Foundry เมื่อไมโครซอฟท์มองคอมพิวเตอร์พร้อมปัญญาประดิษฐ์จะกลายเป็นอินเทอร์เฟซของคอมพิวเตอร์ยุคต่อไป</span>\n\n  <div>\n    <div>Body</div>\n              <div><p>ในงาน Microsoft BUILD ที่ผ่านมาไมโครซอฟท์ได้ประกาศถึงซอฟต์แวร์และบริการที่เกี่ยวกับปัญญาประดิษฐ์จำนวนมาก แต่ฟีเจอร์หนึ่งที่ประกาศออกมา คือ Windows AI Foundry ที่ปรับปรุงจากไลบรารีเดิม และเพิ่มความสามารถสำคัญคือการรันโมเดลปัญญาประดิษฐ์แบบ large language model ได้ในตัว ในงานครั้งนี้ Steven Bathiche ที่เป็น Microsoft Technical Fellow ก็ให้สัมภาษณ์ถึงแนวทางการพัฒนาวินโดวส์ด้วยเทคโนโลยีตัวนี้ว่ามันจะเป็นอินเทอร์เฟซของการทำงานร่วมกับคอมพิวเตอร์ในยุคต่อไป</p>\n<p><img src=\"https://www.blognone.com/sites/default/files/files-2025/2025-06/pxl_20250520_191142065.jpg\" alt=\"\" /></p>\n<p>Bathiche เล่าถึงประวัติศาสตร์การพัฒนาคอมพิวเตอร์ว่าเราวนอยู่กับรูปแบบเดิมซ้ำๆ นั่นคือ</p>\n<ol>\n<li>พลังประมวลผลที่สูงขึ้น เช่นชิปรุ่นใหม่ที่เร็วขึ้น หรือเทคโนโลยีการผลิตใหม่ๆ</li>\n<li>ซอฟต์แวร์ที่ซับซ้อนขึ้น เนื่องจากนักพัฒนาสามารถทำงานที่ระดับสูงขึ้น เช่นช่วงหลังที่ไม่ต้องจัดการหน่วยความจำด้วยตัวเองแล้ว</li>\n<li>การทำงานร่วมกับคอมพิวเตอร์เปลี่ยนไป จากซอฟต์แวร์ใหม่ๆ</li>\n<li>รูปแบบของคอมพิวเตอร์ที่เปลี่ยนไป ผู้ผลิตสามารถออกแบบคอมพิวเตอร์แบบใหม่ๆ ได้จากการใช้งานที่เปลี่ยนไป</li>\n</ol>\n<p>รูปแบบการพัฒนาเหล่านี้สามารถย้อนไปได้ไกลหลายสิบปี เช่น คอมพิวเตอร์ยุคแรกๆ ที่ไม่มีซอฟต์แวร์ใดๆ แต่ต่อมาก็มี bootloader จัดการฟังก์ชันพื้นฐานของฮาร์ดแวร์ให้ หรือความเปลี่ยนแปลงสำคัญคือการใช้งานคอมพิวเตอร์แบบกราฟิก (GUI) ที่วินโดวส์เป็นจุดเปลี่ยนของไมโครซอฟท์เอง</p>\n<p>การพัฒนาในช่วงปีที่ผ่านมาในมุมมองของ Bathiche มีสองส่วนประกอบกันคือ เทคโนโลยี machine learning ที่ก้าวหน้าขึ้นอย่างรวดเร็ว ขณะที่พลังประมวลผลในคอมพิวเตอร์ก็สูงขึ้นมาก โดยเขาเลือกชูประเด็น NPU ซึ่งเป็นหน่วยประมวลผล Matrix ที่สามารถคำนวณข้อมูลขนาดใหญ่ๆ ได้อย่างมีประสิทธิภาพ (<a href=\"https://www.blognone.com/node/139853\">Copilot+ PC ของไมโครซอฟท์นั้นกำหนดว่าต้องมี NPU ด้วยเสมอ</a>)</p>\n<p>ขณะที่ฝั่งซอฟต์แวร์นั้น Bathiche ระบุว่ามีความก้าวหน้าในการพัฒนาโมเดลปัญญาประดิษฐ์ในช่วงปีที่ผ่านมา เช่น Speculative Decoding ที่ช่วยเร่งความเร็วในการรันโมเดลปัญญาประดิษฐ์ หรือ Quantization ระดับ 2 บิตที่ช่วยบีบโมเดลให้เล็กลงมาก ทำงานเร็วขึ้น โดยยังได้ประสิทธิภาพที่ค่อนข้างดี เขาสาธิตรันโมเดล  Phi-4 โดยที่ระบบไม่โหลดซีพียูหรือจีพียูบนเครื่องแต่อย่างใด แต่สามารถใช้ NPU ที่ทำงานโดยเฉพาะได้</p>\n<p><img src=\"https://www.blognone.com/sites/default/files/files-2025/2025-06/pxl_20250520_191933847.mp.jpg\" alt=\"\" /></p>\n<p>แนวทางการรันโมเดลปัญญาประดิษฐ์บนคอมพิวเตอร์ส่วนบุคคลนับเป็นแนวทางสำคัญในช่วงหลัง นักพัฒนาจำนวนมากใช้งาน Ollama เพื่อรันโมเดลบนพีซีกันอยู่แล้ว <a href=\"https://www.blognone.com/node/145105\">แอปเปิลถึงกับโชว์ประสิทธิภาพการรัน LLM เมื่อเปิดตัวชิป M3 Ultra</a> ขณะที่แพลตฟอร์มโทรศัพท์มือถือก็ล้วนโชว์ว่าปัญญาประดิษฐ์รุ่นต่อๆ ไปจะสามารถรันบนเครื่องได้โดยตรงโดยไม่อาศันบริการคลาวด์</p>\n<p>Windows AI <a href=\"https://github.com/microsoft/Foundry-Local\">Foundry Local</a> โดยหลักแล้วค่อนข้างคล้ายกับคำสั่ง Ollama ที่เมื่อติดตั้งแล้วจะเปิดให้ผู้ใช้ดาวน์โหลดโมเดลรุ่นต่างๆ มาใช้งานได้ แต่ความต่างสำคัญคือไมโครซอฟท์สามารถควบคุมการรองรับฮาร์ดแวร์ได้เองทั้งหมด ทำให้พยายามขยายการรองรับโมเดลต่างๆ บนแพลตฟอร์มที่ต้องการได้ ระหว่างชิปกราฟิก, NPU, หรือแม้แต่ CPU ธรรมดาเอง โดยไมโครซอฟท์ย่อโมเดลให้พร้อมใช้งานมาแล้วจำนวนหนึ่ง และเปิดเครื่องมือสำหรับการย่อโมเดลให้นักพัฒนาภายนอกด้วย</p>\n<p>Bathiche ระบุว่าเป้าหมายปลายทางของการรันปัญญาประดิษฐ์บนพีซียุคต่อไปคือการสร้าง Agent เพื่อติดต่อกับผู้ใช้ แทนที่จะให้ผู้ใช้เรียนรู้อินเทอร์เฟซและความสามารถต่างๆ ของคอมพิวเตอร์ Agent จะสามารถจดจำเรื่องราวต่างๆ ที่ผ่านมา ทำความเข้าใจอินเทอร์เฟซของโปรแกรมต่างๆ ในปัจจุบัน และสามารถเข้าควบคุมโปรแกรมต่างๆ แทนคนได้อย่างมีประสิทธิภาพ เขายอมรับว่าโมเดลทุกวันนี้อาจจะยังต้องการการออปติไมซ์เพิ่มเติมเพื่อให้ใช้งานได้ดีขึ้นต่อไป</p>\n</div>\n          </div>\n<span><a href=\"https://www.blognone.com/user/lew\">lew</a></span>\n<span><time>Tue, 03/06/2025 - 22:17</time>\n</span>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e95ff8d801cfef750c9a3a0711862b51b7d90ca6867141beacde84ae40df4b18","category":"Thai"}
{"title":"Toyota เซ็นสัญญากับ Tesla ร่วมใช้หัวชาร์จ NACS ในอเมริกาเหนือ","link":"https://www.blognone.com/node/136326","date":1697777479000,"content":"<div><div><div><p>รถยนต์ไฟฟ้า Tesla ในสหรัฐอเมริกาและแคนาดาใช้หัวชาร์จเฉพาะของ Tesla เอง ไม่เหมือนหัว CCS ที่กำลังจะกลายเป็นมาตรฐานโลก โดย Tesla ก็พยายามทำให้หัวชาร์จของตนเป็นมาตรฐานของอเมริกาเหนือไปเลยในชื่อ NACS (North American Charging Standard) เพื่อป้องกันผู้ผลิตรถยนต์รายอื่นไปใช้หัว CCS แล้วจะทำให้หัว Tesla กลายเป็นหัวประหลาด แลกกับการที่อนุญาตให้รถยนต์ไฟฟ้ายี่ห้อใดๆ ที่เซ็นสัญญาใช้หัว NACS สามารถเข้ามาชาร์จไฟที่สถานี Supercharger ของ Tesla ที่มีอยู่พร้อมแล้วทั่วประเทศได้ทันที ซึ่งก็ดูจะสำเร็จเพราะผู้ผลิตรถหลายรายในสหรัฐฯ เริ่มเซ็นสัญญาใช้หัว NACS กับรถยนต์ไฟฟ้าของตนแล้ว เช่น <a href=\"https://www.blognone.com/node/134028\">Ford</a>, <a href=\"https://www.blognone.com/node/134255\">GM</a> และ Rivian</p>\n<p>ล่าสุดเป็นยักษ์ใหญ่ Toyota ที่ร่วมเซ็นสัญญากับ Tesla เพื่อใช้หัวชาร์จ NACS ในรถยนต์ไฟฟ้าของตนตั้งแต่ปี 2025 เป็นต้นไป ทำให้รถยนต์ไฟฟ้า Toyota และ Lexus สามารถใช้บริการสถานี Supercharger ที่มีอยู่กว่า 12,000 แห่งทั่วอเมริกาเหนือได้เลย รวมถึงรถยนต์ไฟฟ้าที่ใช้หัว CCS อยู่ในปัจจุบันก็สามารถรับหัวแปลงเป็นหัว NACS ได้ด้วย</p>\n<p>เมื่อกลางปีที่ผ่านมา รัฐ Texas สถานที่ตั้งของสำนักงานใหญ่ Tesla ได้ประกาศเตรียมบังคับสถานีชาร์จรถยนต์ไฟฟ้า DC ต้องมีหัวชาร์จ CCS และ NACS อย่างน้อยแบบละ 1 หัว นับเป็นรัฐแรกในสหรัฐอเมริกาที่ออกข้อกำหนดลักษณะนี้</p>\n<p>ที่มา - <a href=\"https://electrek.co/2023/10/19/toyota-signs-deal-tesla-nacs-supercharger-access/\">Electrek</a></p>\n<p><img src=\"https://www.blognone.com/sites/default/files/externals/1e878d6fb1f8a13d19cab500092c83fc.png\" /><em>Tesla พยายามชูว่าหัวชาร์จ NACS มีขนาดเล็กกว่ามาตรฐานอื่นมาก</em></p>\n</div></div></div><div><div>Topics: </div><div><div><a href=\"/topics/toyota\">Toyota</a></div><div><a href=\"/topics/tesla\">Tesla</a></div><div><a href=\"/topics/electric-car\">Electric Car</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cd6ebfa868314cbc4b07b714a90bc16aa2c37f14740bdf7546e527d5e3ccab62","category":"Thai"}
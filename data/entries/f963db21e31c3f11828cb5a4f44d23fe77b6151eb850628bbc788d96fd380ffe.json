{"title":"Microsoft ยอมจ่ายค่าปรับ 20 ล้านเหรียญ  กรณีละเมิดข้อมูลบัญชี Xbox ของเด็ก","link":"https://www.blognone.com/node/134193","date":1686055914000,"content":"<div><div><div><p>Microsoft ยินยอมจ่ายค่าปรับเป็นจำนวนเงิน 20 ล้านเหรียญ จากกรณีที่ FTC ของสหรัฐยื่นฟ้อง (ผ่านในนามของกระทรวงยุติธรรม) Microsoft ว่าเก็บข้อมูลของผู้ใช้งาน Xbox ที่ยังไม่บรรลุนิติภาวะและยังไม่ได้รับการยินยอมจากผู้ปกครอง ผิดกฎหมายคุ้มครองความเป็นส่วนตัวบนโลกออนไลน์ของเด็ก (COPPA) ของสหรัฐ</p>\n<p>กฎหมาย COPPA ระบุว่าผู้ให้บริการออนไลน์หรือเว็บไซต์ที่ให้บริการกับเด็กอายุต่ำกว่า 13 ปี จะต้องแจ้งเตือนผู้ปกครอง ว่าเก็บข้อมูลอะไรบ้าง และต้องให้ผู้ปกครองยินยอมก่อนจะเก็บและใช้ข้อมูลของเด็ก</p>\n<p>ประเด็นคือกระบวนการสมัครบัญชี Xbox กลับกลายเป็นให้ผู้ใช้งานกรอกข้อมูลส่วนตัว อายุ เบอร์โทรศัพท์ และกดยืนยันข้อตกลงการใช้งานข้อมูลและนโยบายโฆษณาก่อน และหากพบว่าเป็นเด็กอายุต่ำกว่า 13 ปี ถึงจะเด้งแจ้งเตือน ให้ผู้ปกครองเข้ามาเชื่อมบัญชี Microsoft ของผู้ปกครอง และกดยืนยันการสร้างบัญชีบุตรหลาน</p>\n<p><img src=\"https://www.blognone.com/sites/default/files/externals/80921dab67aa384aaf88d7c02a90f061.jpg\" alt /></p>\n<p>FTC พบว่า Microsoft ไม่ระบุรายละเอียดครบทุกอย่างว่าเก็บข้อมูลอะไรบ้างแก่ผู้ปกครอง รวมถึงช่วงระหว่างปี 2015-2020 Microsoft เก็บข้อมูลของเด็กอายุต่ำกว่า 13 ปี ที่กรอกค้างเอาไว้ในกระบวนการสร้างบัญชี และยังไม่ได้รับการยินยอมในกระบวนการสร้างบัญชีจากผู้ปกครอง โดยเก็บเอาไว้นานเกินกว่าที่จำเป็นตามกฎหมายที่ COPPA กำหนด</p>\n<p>นอกจากนี้ Microsoft ยังเชื่อมโยงชื่อ username ที่เป็น gamertag เข้ากับ PID (persistent identifier) ของบัญชีเด็กต่ำกว่า 13 ปีเอาไว้ด้วย ซึ่ง PID เป็นชุดข้อมูลที่สามารถถูกแชร์ให้กับ third-party ได้</p>\n<p>ด้าน Dave McCarthy ตำแหน่ง Corporate Vice President ของ Xbox Player Service โพสต์ในบล็อกของ Xbox ยืนยันว่า บริษัทไม่ได้ตั้งใจเก็บข้อมูลของเด็ก ที่ผู้ปกครองยังไม่ได้ยินยอม แต่เป็นข้อผิดพลาด (glitch) ในระบบ ที่ไม่ได้ลบข้อมูลจากบัญชีของเด็กที่ยังสร้างบัญชีไม่เสร็จ (ผู้ปกครองยังไม่ได้ยินยอม) ซึ่งตามนโยบาบริษัทคือจะเก็บเอาไว้ไม่เกิน 14 วัน ขณะที่ทีมวิศวกร ได้แก้ข้อผิดพลาด, ลบข้อมูลของเด็กในกลุ่มดังกล่าวไปแล้ว พร้อมทั้งป้องกันไม่ให้เกิดปัญหาลักษณะนี้อีก และยืนยันว่า ไม่เคยนำข้อมูลไปใช้งาน แบ่งปัน หรือหาผลประโยชน์ใดๆ</p>\n<p>นอกจากการจ่ายค่าปรับ กระทรวงยุติธรรมยังสั่งให้ Microsoft ปรับกระบวนการสร้างบัญชี ให้กรอกวันเกิดก่อน และหากพบว่าอายุต่ำกว่า 13 จะต้องได้รับการยินยอมจากผู้ปกครองก่อนจะเข้าสู่หน้ากรอกข้อมูลส่วนตัว, แจ้งบัญชีที่เจ้าของอายุต่ำกว่า 13 ปีและสมัครมาก่อน พฤษภาคม 2021 ให้ผู้ปกครองกลับมาให้ความยินยอม ไปจนถึงระบบที่จะลบข้อมูลส่วนบุคคลทั้งหมดที่รวบรวมจากบัญชีของเด็ก ที่ผู้ปกครองสร้างไม่เสร็จภายในสองสัปดาห์</p>\n<p>ที่มา : <a href=\"https://news.xbox.com/en-us/2023/06/05/xbox-ftc-settlement-reimagining-future-of-safety-xbox/\">โพสต์ของ Dave McCarthy</a> , <a href=\"https://www.ftc.gov/news-events/news/press-releases/2023/06/ftc-will-require-microsoft-pay-20-million-over-charges-it-illegally-collected-personal-information\">FTC</a> via <a href=\"https://www.engadget.com/microsoft-will-pay-the-ftc-20-million-to-settle-charges-over-collecting-childrens-data-074602067.html?src=rss\">Engadget</a></p>\n<p><img alt=\"No Description\" src=\"https://www.blognone.com/sites/default/files/externals/d939973f5d06f7d335ea94bf34bac371.jpg\" /></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div><div><a href=\"/topics/privacy\">Privacy</a></div><div><a href=\"/topics/ftc\">FTC</a></div></div></div>","author":"ydk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f963db21e31c3f11828cb5a4f44d23fe77b6151eb850628bbc788d96fd380ffe","category":"Thai"}
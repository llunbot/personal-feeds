{"title":"Prisoners of Geography","link":"https://markpeak.net/prisoners-of-geography/","date":1714610136000,"content":"<p>หนังสือด้านภูมิรัฐศาสตร์ชื่อดังของ Tim Marshall เขียนในปี 2015 แล้วสำนักพิมพ์ Bookscape นำมาแปลภาษาไทย ขายในงานสัปดาห์หนังสือรอบต้นปี 2024 และติดชาร์ทยอดนิยมของสำนักพิมพ์เป็นอันดับหนึ่งด้วย (คนสนใจเรื่องภูมิรัฐศาสตร์เพิ่มขึ้นมากจริงๆ ในช่วงหลัง)</p>\n<p>Tim Marshall เล่าเรื่องภูมิรัฐศาสตร์ของภูมิภาคต่างๆ จำนวน 10 ภูมิภาค แบ่งเป็น 10 บท แต่ละบทไม่มีเนื้อหาต่อเนื่องกันนัก ดังนั้นจะอ่านบทไหนก่อนก็ได้ตามชอบ</p>\n<ol>\n<li>รัสเซีย</li>\n<li>จีน</li>\n<li>สหรัฐอเมริกา</li>\n<li>ยุโรปตะวันตก</li>\n<li>แอฟริกา</li>\n<li>ตะวันออกกลาง</li>\n<li>อินเดียและปากีสถาน</li>\n<li>เกาหลีและญี่ปุ่น</li>\n<li>ลาตินอเมริกา</li>\n<li>อาร์กติก</li>\n</ol>\n<p>เนื่องจากหนังสือเล่มนี้ดังมากมาตั้งแต่เวอร์ชันต้นฉบับภาษาอังกฤษแล้ว ก่อนอ่านเลยคาดหวังค่อนข้างสูง แต่อ่านแล้วก็ผิดหวังเล็กน้อย (เราอาจหวังมากไปเอง 555) เพราะหนังสือเน้นเล่าเรื่องสำหรับคนที่ไม่ได้อ่านเรื่องภูมิรัฐศาสตร์มาก่อน หากพอมีความรู้ด้านนี้มาบ้าง ก็จะรู้สึกว่าหลายเรื่องเป็นสิ่งที่รู้แล้ว หรือผู้เขียนยังเล่าลงลึกไม่ได้มากพอ (เหมือนอ่าน literature review ฉบับยาวๆ หน่อย)</p>\n<p>ข้อเสียอีกประการของหนังสือเล่มนี้คือ “แผนที่” ครับ หนังสือโปรยไว้ตั้งแต่หน้าปก เป็นชื่อรองของหนังสือเลยว่า Ten Maps That Explain Everything About the World แต่เมื่อต้องมาใช้อธิบายจริงๆ การมีแต่แผนที่ภาพใหญ่ของภูมิภาคนั้นๆ ตอนต้นบทอย่างเดียว มันไม่ละเอียดมากพอ เพราะภูมิรัฐศาสตร์ต้องลงรายละเอียดเป็นจุดๆ ว่าตรงไหนมีปัญหาอย่างไร แล้วค่อยๆ อธิบายกันไป แต่เมื่อผู้เขียนใช้วิธีแปะแผนที่ไว้ด้านหน้าสุดของบท แล้วจากนั้นจัดหนัก text ล้วนๆ อธิบายต่อกันไปเรื่อยๆ มันไม่เห็นภาพเท่ากับการมีแผนที่มาขยายความเพิ่มเติม ในช่วงที่เกี่ยวข้องกับเนื้อหาตรงนั้น</p>\n<p>หนังสือมีแทรกแผนที่เฉพาะจุดบ้างเล็กน้อย ซึ่งเป็นบทที่ผมมองว่าอธิบายได้ละเอียดดี ที่ชอบเป็นพิเศษคือการอธิบายเรื่องตะวันออกกลาง และอินเดีย-ปากีสถาน ซึ่งก็น่าเสียดายว่าดันขยายความไว้ไม่เยอะอย่างที่ควรจะเป็น หากเทียบกับเล่มอื่นที่เคยอ่านแล้ว <a href=\"https://markpeak.net/origins-lewis-dartnell/\">เล่ม Origins มีกระบวนการอธิบายแนวคิดทางภูมิศาสตร์ที่ทรงพลังกว่ามาก</a></p>\n<p><img src=\"https://markpeak.net/wp-content/uploads/2024/05/20240501_202859.jpg\" width=\"900\" height=\"675\" srcset=\"https://markpeak.net/wp-content/uploads/2024/05/20240501_202859.jpg 900w, https://markpeak.net/wp-content/uploads/2024/05/20240501_202859-300x225.jpg 300w, https://markpeak.net/wp-content/uploads/2024/05/20240501_202859-768x576.jpg 768w, https://markpeak.net/wp-content/uploads/2024/05/20240501_202859-700x525.jpg 700w\" /></p>\n<p><img loading=\"lazy\" src=\"https://markpeak.net/wp-content/uploads/2024/05/20240501_202937.jpg\" width=\"800\" height=\"600\" srcset=\"https://markpeak.net/wp-content/uploads/2024/05/20240501_202937.jpg 800w, https://markpeak.net/wp-content/uploads/2024/05/20240501_202937-300x225.jpg 300w, https://markpeak.net/wp-content/uploads/2024/05/20240501_202937-768x576.jpg 768w, https://markpeak.net/wp-content/uploads/2024/05/20240501_202937-700x525.jpg 700w\" /></p>\n<p>ในอีกทางคือ การที่หนังสือเล่มนี้ตีพิมพ์ในปี 2015 แล้วเรามีโอกาสได้อ่านในปี 2024 ทำให้ข้อมูลหลายเรื่องไม่อัพเดตแล้ว เช่น สงครามรัสเซีย-ยูเครน หรือ สงครามอิสราเอล-ฮามาส ตอนอ่านจึงรู้สึกว่าข้อมูลมันเก่าไป (ในอีกทางก็คือผู้เขียนค่อนข้างแม่นจริงๆ ในการพยากรณ์และอธิบายเหตุผลของความขัดแย้ง)</p>\n<p>ถัดจากเล่ม Prisoners แล้ว ผู้เขียนยังมีภาคต่อมาอีก 2 เล่มคือ The Power of Geography (2021) ที่เจาะลึกบางภูมิภาคหรือบางประเทศมากขึ้น และ The Future of Geography (2023) ที่พูดเรื่องอวกาศ</p>\n<p>สิ่งที่ต้องชมคงเป็นผู้แปล คุณคุณากร วาณิชย์วิรุฬห์ ที่แปลและถอดความเป็นภาษาไทยออกมาได้อย่างลื่นไหล และคุณภาพงานพิมพ์ งานออกแบบ ตามมาตรฐาน Bookscape ที่ไม่ทำให้ผิดหวัง</p>The post <a href=\"https://markpeak.net/prisoners-of-geography/\">Prisoners of Geography</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"3f746607aeda8a55c4e2abb8c30ff6fe3645b7c6815443ddb915dacce42b75df","category":"Thai"}
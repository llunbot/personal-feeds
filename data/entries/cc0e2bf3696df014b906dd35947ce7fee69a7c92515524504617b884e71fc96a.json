{"title":"รัฐบาลญี่ปุ่นเตรียมสั่ง LINE แยกระบบออกจาก NAVER หลังข้อมูลหลุดเมื่อปลายปี 2023","link":"https://www.blognone.com/node/138467","date":1709199537000,"content":"<div><div><div><p>สำนักข่าว Nikkei อ้างแหล่งข่าวไม่เปิดเผยตัวระบุว่ารัฐบาลเตรียมสั่งให้ LY Corp ผู้ให้บริการแอปแชต LINE และ Yahoo Japan ปรับปรุงความปลอดภัยภายในหลังทั้งสองบริษัทมีเหตุข้อมูลรั่วไหล</p>\n<p>ในกรณีของ LY Corp ที่เกิดเหตุเนื่องจากคอมพิวเตอร์ของพนักงานบริษัทรับช่วงสัญญาในเครือ NAVER Cloud ถูกมัลแวร์ แต่กลับเข้าถึงระบบของ LY ได้ด้วย คาดว่ารัฐบาลจะสั่งให้ทั้งสองบริษัทแยกระบบยืนยันตัวตนออกจากกัน โดยรัฐบาลจัด LY Corp ให้เป็น \"ผู้ให้บริการโครงสร้างพื้นฐานที่สำคัญต่อสังคม\" (Specified Social Infrastructure Operator) ที่ต้องถูกควบคุมพิเศษ</p>\n<p>นอกจากคำสั่งปรับปรุงการทำงานแล้วแหล่งข่าวยังบอกว่าบางคนในกระทรวงเสนอให้ SoftBank เข้าซื้อหุ้น LY เพื่อลดความเชื่อมโยงกับ NAVER ลง</p>\n<p>แม้ยังไม่มีคำสั่งเป็นทางการ แต่ทาง LY Corp ก็<a href=\"https://www.lycorp.co.jp/en/news/announcements/007713/\">ประกาศก่อนหน้านี้</a>แล้วว่าจะแยกระบบยืนยันตัวตนออกจาก NAVER Cloud และยังบังคับพนักงานบริษัทรับช่วงสัญญาทุกคนต้องใช้พีซีที่อยู่ในความควบคุมของบริษัทเท่านั้น จึงเข้าถึงเน็ตเวิร์คบริษัทได้</p>\n<p>ที่มา - <a href=\"https://asia.nikkei.com/Business/Media-Entertainment/Japan-ministry-to-ask-Line-Yahoo-operator-to-improve-security\">Nikkei</a></p>\n<p><img src=\"https://www.blognone.com/sites/default/files/externals/0417c7cb8894819eebb4482ec1cf9185.png\" /></p>\n</div></div></div><div><div>Topics: </div><div><div><a href=\"/topics/line\">LINE</a></div><div><a href=\"/topics/data-breach\">Data Breach</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cc0e2bf3696df014b906dd35947ce7fee69a7c92515524504617b884e71fc96a","category":"Thai"}
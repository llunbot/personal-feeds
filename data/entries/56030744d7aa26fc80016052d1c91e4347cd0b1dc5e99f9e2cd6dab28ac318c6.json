{"title":"คนที่ได้ลองโมเดล Gemini Ultra บอกความสามารถทัดเทียม GPT-4 แล้ว แต่ยังไม่ถึงขั้นชนะขาด","link":"https://www.blognone.com/node/138129","date":1707460063000,"content":"<div><div><div><p>หลังจาก<a href=\"https://www.blognone.com/node/138115\">กูเกิลเริ่มปล่อยโมเดล Gemini Ultra ให้ใช้งานกันเมื่อคืนนี้</a> ก็เริ่มมีการเปรียบเทียบกับโมเดลอื่นในท้องตลาด โดยเฉพาะ GPT-4 ที่ยังเป็นผู้นำตลาดอยู่ในตอนนี้</p>\n<p>Ethan Mollick อาจารย์ที่ Wharton School of the University of Pennsylvania ซึ่งมีโอกาสได้ลองใช้งาน Gemini Ultra ก่อนคนทั่วไปมาราวหนึ่งเดือน ได้โพสต์แสดงความเห็นในฐานะคนที่ลองใช้งานมาแล้วอย่างจริงจัง ระบุว่า โมเดล Gemini Ultra (ให้บริการภายใต้ชื่อ Gemini Advanced) ถือเป็นโมเดลระดับเดียวกับ GPT-4 อย่างชัดเจน ทำให้ตอนนี้วงการ AI มีโมเดลชั้นนำ 2 ตัว จากเดิมที่มีแค่ GPT-4 ตัวเดียว</p>\n<p>อย่างไรก็ตาม Mollick ก็บอกว่า Gemini Ultra ยังไม่ถึงขั้นชนะ GPT-4 แบบทิ้งห่างชัดเจน (ต้นฉบับใช้คำว่า blow away) โมเดลทั้งสองตัวมีจุดอ่อนจุดแข็งแตกต่างกันไป แต่ภาพรวมแล้วอยู่ในระดับพอๆ กัน โดย GPT-4 เก่งเรื่องการเขียนโค้ดมากกว่า ส่วน Gemini เก่งกว่าเรื่องการอธิบาย และการสื่อสารโดยมีภาพและผลการค้นหารวมอยู่ด้วย</p>\n<p><img alt=\"No Description\" src=\"https://www.blognone.com/sites/default/files/externals/c0eac8ac2fdfdbb66bd3fb44a17f8fa3.jpeg\" /></p>\n<p>Mollick ยังชี้ว่าโมเดลทั้งสองตัวมีความเพ้อเจ้อในระดับพอๆ กัน (GPT-4 is full of ghosts. Gemini is also full of ghosts.) ซึ่งจะเกิดขึ้นเมื่อสนทนากับโมเดลไปสักระยะหนึ่ง และเขามองว่าน่าจะเป็นอาการร่วมกันของโมเดลขนาดใหญ่ระดับนี้</p>\n<p>ในแง่ของคาแรกเตอร์ที่ระดับแชทบ็อท Mollick พบว่า Gemini มีบุคลิกที่เป็นมิตรมากกว่า พยายามช่วยเหลือผู้ใช้งานมากกว่า ในขณะที่ ChatGPT มีบุคลิกค่อนข้างแบนๆ เรียบๆ ส่วนประเด็นเรื่องความปลอดภัย โมเดลทั้งสองตัวมีมาตรการป้องกัน (guardrail) แต่มีแนวทางต่างกัน โดย Gemini มีโอกาสตอบคำถามหรือบรรยายเรื่องในเชิงลบมากกว่า</p>\n<p>ที่มา - <a href=\"https://www.oneusefulthing.org/p/google-gemini-advanced-tasting-notes\">Ethan Mollick</a></p>\n</div></div></div><div><div>Topics: </div><div><div><a href=\"/topics/gemini\">Gemini</a></div><div><a href=\"/topics/llm\">LLM</a></div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"56030744d7aa26fc80016052d1c91e4347cd0b1dc5e99f9e2cd6dab28ac318c6","category":"Thai"}
{"title":"รู้จักกับ CrowdStrike บริษัทโซลูชันความปลอดภัยแบบ EDR ที่โด่งดังไปทั่วโลกวันนี้","link":"https://www.blognone.com/node/140983","date":1721396578000,"content":"<div><div><div><p>CrowdStrike บริษัทโซลูชันความปลอดภัย กลายเป็นชื่อที่ทั้งโลกได้รู้จักทันที หลังจากเหตุการณ์ที่ได้<a href=\"https://www.blognone.com/node/140972\">ออกอัปเดตแพตช์</a>ให้กับคอมพิวเตอร์และเซิร์ฟเวอร์ และเกิดปัญหากระทบกับเครื่องที่เป็นระบบปฏิบัติการ Windows จอฟ้าไม่สามารถใช้งานได้ตามปกติ <a href=\"https://www.blognone.com/node/140974\">ปัญหานี้กระทบภาคธุรกิจองค์กร</a>ต่าง ๆ เป็นข่าวใหญ่ระดับโลก</p>\n<p>บทความนี้จะพาไปรู้จักกับ CrowdStrike บริษัทด้านความปลอดภัย ที่ก้าวขึ้นมาเป็นบริษัทความปลอดภัยชั้นนำของโลก และมีลูกค้าองค์กรจำนวนมากเป็นลูกค้า</p>\n<p>CrowdStrike เป็นบริษัทด้านความปลอดภัยไซเบอร์จากสหรัฐอเมริกา ก่อตั้งในปี 2011 โดยสามผู้ก่อตั้งซึ่งปัจจุบันมี George Kurtz เป็นซีอีโอ ส่วนอีกสองร่วมผู้ก่อตั้ง Dmitri Alperovitch และ Gregg Marston ได้ลาออกจากบริษัทแล้ว ผลิตภัณฑ์แรกที่บริษัทเปิดตัวคือ CrowdStrike Falcon ซอฟต์แวร์ตรวจจับและตอบสนองที่อุปกรณ์ปลายทางหรือ Endpoint Detection Reponse (EDR)</p>\n<p><img alt=\"No Description\" src=\"https://www.blognone.com/sites/default/files/externals/1e51cec39219708ee3218e7b13ff7851.jpeg\" /></p>\n<p>จุดเด่นของ CrowdStrike Falcon คือการทำงานป้องกันความปลอดภัยให้อุปกรณ์ ที่แตกต่างจากแอนตี้ไวรัสแบบเดิม โดย Falcon ใช้การตรวจจับพฤติกรรมที่น่าสงสัยในอุปกรณ์ แบบเชื่อมต่อคลาวด์ 100% เพื่อประเมินเหตุการณ์และสั่งระงับได้ที่ระดับอุปกรณ์ จึงสามารถป้องกันเหตุการณ์ที่ผิดปกติได้แบบเรียลไทม์ อย่างไรก็ตามการป้องกันที่ระดับอุปกรณ์ได้สูงขนาดนี้ ก็มาพร้อมสิทธิเข้าถึงเครื่องที่สูงเช่นกัน จึงเป็นสาเหตุหนึ่งที่ทำให้เกิดเหตุการณ์ Windows จอฟ้าเป็นเรื่องใหญ่ได้ในระดับนี้</p>\n<p>อย่างไรก็ตามรูปแบบการทำงานที่เป็น agent รันบนอุปกรณ์และตรวจจับความผิดปกติบนเครือข่าย ที่แตกต่างจากแอนตี้ไวรัสเดิม จึงทำให้ผลิตภัณฑ์ของ CrowdStrike ได้รับความนิยมเพิ่มมากขึ้นจากลูกค้าองค์กร ข้อมูลล่าสุดจากเว็บ CrowdStrike บอกว่ามีองค์กรระดับ Fortune 500 ถึง 298 บริษัท ที่ใช้ CrowdStrike ครอบคลุมอุตสาหกรรมหลักทั้งการเงิน การผลิต อาหารเครื่องดื่ม รถยนต์ สุขภาพ และเทคโนโลยี</p>\n<p>CrowdStrike นำ<a href=\"https://www.blognone.com/node/110312\">บริษัทเข้าตลาดหุ้นแนสแดค</a>ในปี 2019 ตัวย่อ CRWD มูลค่ากิจการล่าสุด (ก่อนเกิดเหตุการณ์วันนี้) อยู่ที่ 8.3 หมื่นล้านดอลลาร์</p>\n<p><img src=\"https://www.blognone.com/sites/default/files/externals/2212b01ea668a96a507479d76ba3e6f5.jpg\" /></p>\n<p>ที่มา: <a href=\"https://www.forbes.com/sites/andrewwilliams/2024/07/19/what-is-crowdstrike-security-company-implicated-in-online-outage/\">Forbes</a>, <a href=\"https://www.nytimes.com/2024/07/19/business/what-is-crowdstrike.html\">The New York Times</a></p>\n</div></div></div><div><div>Topics: </div><div><div><a href=\"/topics/crowdstrike\">CrowdStrike</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7cea2e35e24f2b843fa28cda6cc10dbf32dbc2c8d697c2d0ace0036c4c5976a9","category":"Thai"}
{"title":"กูเกิลลงทุนในฝูงดาวเทียม FireSat ถ่ายภาพไฟป่า ความละเอียด 5x5 เมตร เริ่มยิงต้นปี 2025","link":"https://www.blognone.com/node/142040","date":1726566661000,"content":"<div><div><div><p>กูเกิลประกาศเข้าลงทุนในดาวเทียม FireSat ที่สร้างขึ้นเพื่อถ่ายภาพไฟป่าโดยเฉพาะ</p>\n<p>โครงการดาวเทียม FireSat เป็นโครงการดาวเทียมวงโคจรต่ำ (low earth orbit หรือ LEO) ของกลุ่มไม่หวังผลกำไร <a href=\"https://www.earthfirealliance.org/\">Earth Fire Alliance</a> ออกแบบมาเพื่อแก้ปัญหาหน่วยงานด้านไฟป่าทั่วโลก ที่ขาดแคลนข้อมูลสภาพพื้นที่ป่าแบบเรียลไทม์</p>\n<p>ฝูงดาวเทียม FireSat จะมีทั้งหมด 50 ดวง สามารถถ่ายภาพความละเอียดสูง ความแม่นยำระดับเมตร ได้ทุก 20 นาที ช่วยให้การแก้ปัญหาและต่อสู้กับไฟป่ามีประสิทธิภาพเพิ่มขึ้นมาก ดาวเทียมจะผลิตโดยบริษัท Muon Space โดยได้เงินสนับสนุนจาก Google.org หน่วยงานไม่หวังผลกำไรของกูเกิล 13 ล้านดอลลาร์ และอีกส่วนจาก Moore Foundation ของ Gordon Moore</p>\n<p>กูเกิลยังให้การสนับสนุนโครงการ FireSat ผ่านความร่วมมือกับทีมวิจัย Google Research ช่วยพัฒนาเซ็นเซอร์ให้ดาวเทียมตรวจจับไฟป่าขนาดเล็กได้ดีขึ้น (พื้นที่ตารางขนาด 5x5 เมตร) โดยใช้ AI เข้ามาช่วยเปรียบเทียบภาพถ่ายดาวเทียมว่ามีการเปลี่ยนแปลงในแต่ละกริดของภาพถ่ายมากน้อยแค่ไหน หากคิดว่าเป็นไฟก็จะแจ้งเตือนไปยังหน่วยงานในพื้นที่ได้เร็วขึ้น</p>\n<p>ดาวเทียม FireSat ดวงแรกจะเริ่มยิงช่วงต้นปี 2025 ส่วนดวงอื่นๆ ในฝูงจะทยอยตามมาต่อไป</p>\n<p>ที่มา - <a href=\"https://blog.google/outreach-initiatives/sustainability/google-ai-wildfire-detection/\">Google</a></p>\n<p><img alt=\"No Description\" src=\"https://www.blognone.com/sites/default/files/externals/58a5cf468d25e9dddd03436910110f45.jpeg\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/satellite\">Satellite</a></div><div><a href=\"/topics/environment\">Environment</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c1ffa25cfa19eb102f5fbeebc5ad630d2d6c01def5176c69fe83ecfd3f3d2364","category":"Thai"}
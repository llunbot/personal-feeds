{"title":"สหรัฐปรับเกณฑ์แบนบริษัทจีนซื้อชิป AI ชิปลดความเร็ว A800/H800 ก็ห้ามขาย, ขายการ์ดจอเล่นเกมต้องแจ้งรัฐบาล","link":"https://www.blognone.com/node/136290","date":1697629442000,"content":"<div><div><div><p>กระทรวงพาณิชย์สหรัฐฯ ประกาศขยายเกณฑ์การขออนุญาตส่งออกสินค้าเทคโนโลยีสูงไปยังบริษัทจีน จากเดิมอาศัยเกณฑ์แบนวิดท์การส่งข้อมูลเข้าออกชิป มาเป็นเกณฑ์ประสิทธิภาพรวม ทำให้กระทบบริษัทอย่าง NVIDIA ที่เคยสามารถออกชิปรุ่นพิเศษสำหรับขายในตลาดจีนได้</p>\n<p>นอกจากการปรับหลักเกณฑ์สินค้าที่ต้องขออนุญาตก่อนส่งออกแล้ว ยังกำหนดเงื่อนไขเพิ่มเติมสำหรับบริษัทที่ห้ามขายสินค้าให้ ครอบคลุมไปถึงบริษัทใดๆ ก็ตามที่บริษัทแม่อยู่ในจีน แม้ตัวบริษัทที่ซื้อสินค้าจะอยู่ในประเทศอื่น นอกจากนี้ยังมีรายชื่อประเทศเฝ้าระวังที่ต้องแจ้งเตือนรัฐบาล หรือการขายสินค้าที่ไม่เข้าเกณฑ์ห้ามส่งออกอย่างการ์ดจอเล่นเกมก็ต้องแจ้งรัฐบาลเพื่อตรวจสอบการใช้งานสำหรับ AI เช่นกัน</p>\n<p>แนวทางนี้นับเป็นการปิดช่องที่ NVIDIA เคยออกชิปรุ่นพิเศษให้หลุดเกณฑ์ห้ามส่งออกของรัฐบาลสหรัฐฯ <a href=\"https://www.blognone.com/node/135255\">แถมยังคงขายดีมียอดสั่งซื้อล่วงหน้าจำนวนมาก</a> หลังประกาศนี้ออกมาหุ้น NVIDIA ก็ตกลงไปประมาณ 5%</p>\n<p>ที่มา - <a href=\"https://www.bis.doc.gov/index.php/documents/about-bis/newsroom/press-releases/3355-2023-10-17-bis-press-release-acs-and-sme-rules-final-js/file\">Bureau of Industry and Security</a></p>\n<p><img src=\"https://www.blognone.com/sites/default/files/externals/85aa9b65967d2282e8c5f7807e113cd5.jpg\" alt /></p>\n</div></div></div><div><div>Topics: </div><div><div><a href=\"/topics/semiconductor\">Semiconductor</a></div><div><a href=\"/topics/usa\">USA</a></div><div><a href=\"/topics/china\">China</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ac88cfb93905d0c7499156199a4a09fa9faa40538f4129acc86a66a1b39d5bfe","category":"Thai"}
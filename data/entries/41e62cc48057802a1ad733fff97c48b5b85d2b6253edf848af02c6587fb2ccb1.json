{"title":"Netflix เพิ่มหน้าเว็บ Top 10 รายงานอันดับคอนเทนต์ยอดนิยมทั่วโลก วัดจากจำนวนชั่วโมงที่รับชม","link":"https://www.blognone.com/node/125870","date":1637110969000,"content":"<div><div><div><p>Netflix ประกาศเพิ่มหน้าเว็บไซต์การจัดอันดับ Netflix Top 10 แยกเป็นรายประเทศ แบ่งเป็นสองหมวดหมู่คือกลุ่มรายการโทรทัศน์ และภาพยนตร์ (เฉพาะอเมริกา เพิ่มเป็นกลุ่มคอนเทนต์ที่ไม่ใช่ภาษาอังกฤษด้วย) โดยสามารถเข้าไปดูได้ที่ <a href=\"https://top10.netflix.com/\">Top10.Netflix.com</a></p>\n<p>การจัดอันดับนี้จะเปลี่ยนทุกสัปดาห์ โดยเก็บข้อมูลจากวันจันทร์ถึงวันอาทิตย์ และรายงานผลในวันอังคาร โดยใช้จำนวนชั่วโมงที่มีการรับชม แปลว่าหากผู้ใช้งานเดิมดูซ้ำก็นับเพิ่มด้วย เฉพาะรายการโทรทัศน์การจัดอันดับจะแยกเป็นซีซั่นของแต่ละซีรี่ส์ และเฉพาะของอเมริกาจะแสดงตัวเลขจำนวนชั่วโมงประกอบด้วย โดยปัดเศษเป็นหน่วย 10,000</p>\n<p>ก่อนหน้านี้ Netflix <a href=\"https://www.blognone.com/node/125363\">ชี้แจงกับผู้ถือหุ้น</a>ว่าบริษัทจะเปลี่ยนการรายงานความนิยมของคอนเทนต์ในแพลตฟอร์ม โดยนับที่จำนวนชั่วโมงทั้งหมดที่ถูกรับชม จากเดิมนับจำนวนบัญชีที่รับชมอย่างน้อย 2 นาที ในช่วง 28 วันแรก ซึ่งจะสะท้อนความนิยมได้ดีมากกว่า</p>\n<p>ในการจัดอันดับนี้มีข้อมูลคอนเทนต์ยอดนิยมตลอดกาล (All Time) โดยวัดจำนวนชั่วโมงของ 28 วันแรก ซึ่ง Squid Game ซีซั่นที่ 1 มีการรับชมสูงถึง 1.65 พันล้านชั่วโมง รองลงมาคือ Bridgerton ซีซั่นที่ 1 ที่ 625 ล้านชั่วโมง</p>\n<p>ที่มา: <a href=\"https://about.netflix.com/en/news/top-10-things-about-Netflix-top-10\">Netflix</a></p>\n<p><img src=\"https://www.blognone.com/sites/default/files/externals/63421cda045a64ed5d9a5d55596d4ce7.png\" /></p>\n</div></div></div><div><div>Topics: </div><div><div><a href=\"/topics/netflix\">Netflix</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"41e62cc48057802a1ad733fff97c48b5b85d2b6253edf848af02c6587fb2ccb1","category":"Thai"}
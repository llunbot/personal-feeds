{"title":"Proton ครบ 10 ปี ปรับโครงสร้างองค์กรใหม่ ตั้งมูลนิธิ Proton Foundation มาถือหุ้นใหญ่","link":"https://www.blognone.com/node/140459","date":1718699853000,"content":"<div><div><div><p>Proton บริษัทเจ้าของบริการอีเมล Proton Mail, <a href=\"https://www.blognone.com/node/131771\">Proton Drive</a>, <a href=\"https://www.blognone.com/node/93364\">Proton VPN</a>, <a href=\"https://www.blognone.com/node/133506\">Proton Pass</a> ฉลองครบ 10 ปี ด้วยการปรับโครงสร้างใหม่เป็นองค์กรใหม่หวังผลกำไร โดยตั้ง<a href=\"https://proton.me/foundation\">มูลนิธิ Proton Foundation</a> ขึ้นมาเป็นองค์กรแม่</p>\n<p>โครงสร้างใหม่ของ Proton คล้ายกับ Mozilla คือมีหน่วยงานไม่หวังผลกำไร Proton Foundation เป็นองค์กรระดับสูงสุด มีหน้าที่ถือหุ้นใหญ่ของบริษัท Proton AG ทำหน้าที่ให้บริการต่างๆ ในเชิงพาณิชย์อีกที เหตุผลที่ใช้โครงสร้างแบบนี้เพราะต้องการให้บริการในเครือ Proton เลี้ยงตัวเองได้อย่างยั่งยืนด้วยการขายบริการให้ผู้ใช้โดยตรง ซึ่งต่างจาก <a href=\"https://www.blognone.com/node/100038\">Signal Foundation ที่อยู่ได้ด้วยเงินจากนายทุนใจบุญ</a> หรือ Mozilla Foundation ที่อยู่ด้วยสัญญาเชิงพาณิชย์บริษัทอื่น และต่างจาก Wikimedia Foundation ที่อยู่ด้วยเงินบริจาคจากผู้ใช้</p>\n<p>กลุ่มผู้ก่อตั้ง Proton จะบริจาคหุ้นของตัวเองให้ Proton Foundation เพื่อให้ตัวมูลนิธิกลายเป็นผู้ถือหุ้นใหญ่ของ Proton AG มีสิทธิมีเสียงในการกำหนดทิศทางของบริษัท ส่วนบอร์ดของมูลนิธิ ประกอบด้วยผู้ก่อตั้ง Proton ทั้งสองรายคือ Andy Yen และ Dingchao Lu ร่วมกับคนนอกอีกสามราย หนึ่งในนั้นมี Sir Tim Berners Lee ผู้คิดค้น world wide web ด้วย</p>\n<p>ในมุมของผู้ใช้งาน การปรับเปลี่ยนโครงสร้างของ Proton ไม่ส่งผลกระทบต่อบริการปัจจุบัน แต่ผู้ก่อตั้งบอกว่าการปรับโครงสร้างจะช่วยให้ Proton มีความน่าเชื่อถือ ความโปร่งใสมากขึ้นในระยะถัดไป</p>\n<p><img alt=\"No Description\" src=\"https://www.blognone.com/sites/default/files/externals/75701369b2103094cda9af5b14d9695c.png\" /></p>\n<p>ที่มา - <a href=\"https://proton.me/blog/proton-non-profit-foundation\">Proton</a></p>\n</div></div></div><div><div>Topics: </div><div><div><a href=\"/topics/proton\">Proton</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9aa1933d44e1a21f5f2749d5a4e328c178538f43ceff1226e6cb093c72d2c20e","category":"Thai"}
{"title":"Ubisoft แถลง Assassin's Creed Shadows เป็น \"เรื่องแต่ง\" อิงประวัติศาสตร์ ไม่ใช่ข้อเท็จจริง","link":"https://www.blognone.com/node/141042","date":1721737650000,"content":"<div><div><div><p>หลังจาก<a href=\"https://www.blognone.com/node/139772\">เปิดตัวเกม Assassin's Creed Shadows ที่ใช้ฉากเป็นประเทศญี่ปุ่นโบราณ</a> ก็เกิดดราม่าขึ้นมากมาย โดยเฉพาะประเด็นหลักคือตัวละคร Yasuke ที่เป็นซามูไรเชื้อสายแอฟริกัน แม้ว่า Yasuke มีตัวตนจริงในประวัติศาสตร์ แต่การที่เกมมองว่าเขาเป็น \"ซามูไร\" ก็สร้างการถกเถียงขึ้นมากมายในหมู่เกมเมอร์ จนลามไปถึงประเด็นขัดแย้งอื่นๆ ด้วย</p>\n<p>ล่าสุด Ubisoft ออกมาแถลงแล้ว โดยระบุว่าแนวทางของเกม Assassin's Creed ทุกภาคนั้นอ้างเหตุการณ์ในประวัติศาสตร์ก็จริง แต่ไม่ได้มีความตั้งใจหลักว่าเกมจะต้องสะท้อนข้อเท็จจริงทางประวัติศาสตร์หรือบุคคลในอดีต ความตั้งใจของเกมคือการกระตุ้นให้ผู้เล่นเกิดความสนใจและไปศึกษาค้นคว้าต่อ</p>\n<p>Ubisoft บอกว่ากรณีของเกม Assassin's Creed Shadows ได้ปรึกษาหารือกับผู้เชี่ยวชาญ นักวิจัย นักวิชาการ จำนวนมากจริง แต่ก็เพื่อเป็นข้อมูลให้นำปสร้างสรรค์เกมต่อเท่านั้น เนื้อหาของเกมเป็นเรื่องแต่ง (work of fictions) ที่ได้แรงบันดาลใจจากเหตุการณ์และบุคคลในประวัติศาสตร์ ทีมงานมีสิทธิดัดแปลงเรื่องราว ใส่มิติที่เป็นแฟนตาซีเพิ่มเข้าไปเพื่อให้เรื่องน่าสนใจ ถือเป็นอิสระในการสร้างสรรค์ (creative liberty)</p>\n<p>กรณีว่า Yasuke เป็นซามูไรหรือไม่ ทีมงานรับรู้ว่ามีการถกเถียงกันในเรื่องนี้ และตั้งใจนำประเด็นนี้เข้ามาใส่เนื้อเรื่องของเกมตั้งแต่แรก ซึ่งตัวละครหลักอีกคนคือ Naoe ก็จะมีบทบาทสำคัญในเกมระดับเท่าๆ กัน</p>\n<p>ส่วนกรณีงานภาพโปรโมทบางอย่าง เช่น ธงในเกม หรือ สินค้าที่ระลึกของเกม ที่มีข้อผิดพลาดจนทำให้คนญี่ปุ่นโวยวาย บริษัทต้องขอโทษด้วย</p>\n<p>ที่มา - <a href=\"https://news.ubisoft.com/en-gb/article/7dWPCtVQU7udC0KkPFOyXh/assassins-creed-shadows-an-update-for-the-japanese-community\">Ubisoft</a></p>\n<p><img alt=\"No Description\" src=\"https://www.blognone.com/sites/default/files/externals/3eb338b7128938330a2a401b48a12df7.jpg\" /></p>\n<p><img src=\"https://www.blognone.com/sites/default/files/externals/6524b44b87b17dfcc1e889c3c694789c.jpg\" /></p>\n</div></div></div><div><div>Topics: </div><div><div><a href=\"/topics/assassin%E2%80%99s-creed\">Assassin’s Creed</a></div><div><a href=\"/topics/games\">Games</a></div><div><a href=\"/topics/ubisoft\">Ubisoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a531af6878715afb010e2f6dfc7452b7cc1c4d29dc4172aa4a437521c189ba7d","category":"Thai"}
{"title":"Andrew Ng ชี้ ตำแหน่งงาน Product Manager (PM) จะมีความต้องการสูง ในยุค AI ช่วยเขียนโค้ด","link":"https://www.blognone.com/node/144176","date":1737160316000,"content":"<div><div><div><p>Andrew Ng เขียนบทความแสดงความเห็นว่า อาชีพ AI Product Manager จะเป็นที่ต้องการมากขึ้น ในยุคที่ใช้ AI ช่วยเขียนโค้ดได้ง่ายขึ้นกว่าเดิม ในราคาถูกกว่าเดิมมาก</p>\n<p>Andrew บอกว่างานพัฒนาซอฟต์แวร์ ประกอบด้วยตำแหน่ง Product Manager หรือ PM ที่ตัดสินใจว่าจะสร้างฟีเจอร์ไหน และ Software Developer ที่ทำงานเขียนโค้ดจริงๆ โดยปกติแล้ว สัดส่วน Engineer:PM อยู่ราว 6:1 แต่ก็อาจปรับเปลี่ยนได้ตามแต่ละบริษัท (เช่น 4:1 ไปจนถึง 10:1)</p>\n<p>แต่เมื่อ AI เข้ามาช่วยให้งานเขียนโค้ดมีประสิทธิภาพมากขึ้น กระบวนการพัฒนาซอฟต์แวร์จำเป็นต้องการงาน PM (รวมถึงงานออกแบบ) มากขึ้น ตรงนี้เราอาจดัน Engineer มาทำหน้าที่บางอย่างแทนได้ แต่ทักษะงาน PM ต้องการความเชี่ยวชาญเฉพาะ ซึ่งจะทำให้ตำแหน่งงาน PM เป็นที่ต้องการของตลาดมากขึ้น</p>\n<p>Andrew ยังชี้ว่า Software Engineer มีพื้นฐานทางเทคนิคที่ดี จึงเข้าใจและใช้งาน AI ได้ดีกว่า PM แถมงาน PM ในยุคใหม่ที่เขาเรียกว่า AI Product Manager ก็ต้องการทักษะใหม่ๆ หลายอย่างเมื่อเทียบกับในอดีต</p>\n<ul>\n<li>มีความเชี่ยวชาญด้านเทคนิคว่า AI สามารถช่วยทำอะไรได้หรือไม่ได้ ต้องเข้าใจ lifecycle ของการนำ AI มาใช้งานอย่างครบถ้วน ตั้งแต่การเก็บข้อมูล การสร้าง การมอนิเตอร์ข้อมูล และบำรุงรักษาโมเดล AI</li>\n<li>กระบวนการทำงานเป็นรอบ (iterative development) เพราะการพัฒนาซอฟต์แวร์ยุค AI เราจะยิ่งต้องทำรอบซ้ำๆ เยอะกว่ายุคก่อน AI และต้องการการปรับปรุงแก้ไขทิศทาง (course correction) ในระหว่างทาง ซึ่ง PM จะต้องทำหน้าที่นี้</li>\n<li>มีความเชี่ยวชาญด้านข้อมูล เพราะ AI มักต้องเรียนรู้จากข้อมูล และสร้างข้อมูลได้เยอะกว่าซอฟต์แวร์ยุคก่อน</li>\n<li>ต้องเรียนรู้อยู่ตลอดเวลา เพราะเทคโนโลยี AI กำลังพัฒนาอย่างรวดเร็ว คนมาทำงาน PM ต้องตามให้ทันเสมอ</li>\n<li>มีความรู้ว่าจะใช้งาน AI อย่างมีความรับผิดชอบได้อย่างไร และต้องมีทักษะการหา feedback อย่างรวดเร็วเพื่อผลักดันให้โครงการเดินหน้าต่อไปได้</li>\n</ul>\n<p>สุดท้าย Andrew คาดหวังว่า PM ที่เก่งๆ มากพอ จะมีความสามารถในระดับสร้างซอฟต์แวร์ต้นแบบ (prototype) ได้ด้วยตัวเอง</p>\n<blockquote><p>Writing software, especially prototypes, is becoming cheaper. This will lead to increased demand for people who can decide what to build. AI Product Management has a bright future!Software is often written by teams that comprise Product Managers (PMs), who decide what to build…</p>\n<p>— Andrew Ng (@AndrewYNg) <a href=\"https://twitter.com/AndrewYNg/status/1879939058211971420?ref_src=twsrc%5Etfw\">January 16, 2025</a></p></blockquote>\n<p><img alt=\"No Description\" src=\"https://www.blognone.com/sites/default/files/externals/c45960c5a8f6fb5eb67a3bfa7d1c31bd.jpeg\" /></p>\n</div></div></div><div><div>Topics: </div><div><div><a href=\"/topics/andrew-ng\">Andrew Ng</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/development\">Development</a></div><div><a href=\"/topics/career\">Career</a></div><div><a href=\"/topics/programming\">Programming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6651c5c01a547f7a828e080b467e5e76db26ef6439b6915b9ce923cc9b1c500f","category":"Thai"}
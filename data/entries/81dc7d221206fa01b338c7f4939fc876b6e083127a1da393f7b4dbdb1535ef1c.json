{"title":"วงการ AI สหรัฐฯ จะเป็นอย่างไร ถ้า Trump ยังตัดงบวิจัยยับ เอื้อให้จีนยิ่งเติบโตจนอาจแซงหน้าได้","link":"https://www.blognone.com/node/146536","date":1747818645000,"content":"<span>วงการ AI สหรัฐฯ จะเป็นอย่างไร ถ้า Trump ยังตัดงบวิจัยยับ เอื้อให้จีนยิ่งเติบโตจนอาจแซงหน้าได้</span>\n\n  <div>\n    <div>Body</div>\n              <div><p>สาเหตุที่สหรัฐอเมริกามีเทคโนโลยีที่ก้าวหน้าที่สุดอย่าง ChatGPT, Claude, หรือจะ AlphaFold ส่วนหนี่งมาจากเงินสนับสนุนวิจัยที่รัฐบาลกลางสหรัฐฯ อัดฉีดให้กว่าหลายพันล้านดอลลาร์ฯ</p>\n<p>ทุกอย่างกำลังไปได้สวย จนกระทั่ง <a href=\"https://www.blognone.com/node/144227\">Donald Trump เข้ารับตำแหน่งประธานาธิบดีสมัยที่สอง</a> เพียงไม่กี่เดือน เขาทำให้อำนาจความเป็นผู้นำ AI ของสหรัฐฯ ตกอยู่ในความเสี่ยง</p>\n<p>นโยบายใหม่ของ Trump กำลังตัดแขนขาของวงการวิทยาศาสตร์ ด้วยการลดงบประมาณมหาศาล แช่แข็งโครงการ และทำให้ระบบที่เคยเป็นเสาหลักของนวัตกรรมเริ่มสั่นคลอน และอาจทำให้ประเทศมหาอำนาจอย่างจีน ขึ้นมาแทนที่ได้</p>\n<p><strong>การตัดงบประมาณสนับสนุนงานวิจัย</strong></p>\n<p>ความก้าวหน้าของ AI ในช่วงหลายปีที่ผ่านมา เกิดจากการสนับสนุนทางการเงินระยะยาวจากหน่วยงานอย่าง National Science Foundation (NSF) และ National Institutes of Health (NIH) ซึ่งไม่ได้แค่สนับสนุนโครงการวิจัยเชิงลึกในมหาวิทยาลัย แต่ยังเปิดทางให้ผู้เชี่ยวชาญสามารถทดลองแนวคิดใหม่ ๆ</p>\n<p>ทำให้มหาวิทยาลัยในสหรัฐฯ เป็นเหมือนฮับ ผลิตนักวิจัยระดับสูงมานานหลายทศวรรษ ด้วยเงินทุนจากรัฐบาลที่ช่วยให้พวกเขาพัฒนาแนวคิดที่มีความเสี่ยง และต้องใช้เวลานาน ซึ่งบริษัทเอกชนอาจไม่สามารถสนับสนุน หรือกล้าเสี่ยงพอที่จะลงทุนในตรงนี้ได้</p>\n<p>อย่างไรก็ตาม นโยบายล่าสุดของ Trump เช่น การระงับการจ้างงาน ลดเงินสนับสนุนวิจัย และเข้มงวดด้านนโยบายตรวจคนเข้าเมือง (รวมถึงการควบคุมตัวนักศึกษาต่างชาติ) กำลังทำให้ระบบนี้อ่อนแอลง</p>\n<p>นอกจากนี้ รัฐบาลยังปรับนโยบายให้เน้นไปที่การใช้งานที่มีผลกระทบสูง ซึ่งมุ่งเน้นผลลัพธ์เชิงพาณิชย์รวดเร็ว มากกว่าการค้นคว้าเพื่ออนาคต ทำให้นักวิทยาศาสตร์ในสหรัฐฯ​ ประมาณ 75% กำลังพิจารณาย้ายไปทำงานในต่างประเทศ</p>\n<p><strong>คำพูดกับการกระทำที่ขัดแย้งกัน</strong></p>\n<p>Trump นำเสนอตัวเองว่าเป็นผู้สนับสนุน AI อย่างเต็มที่ โดยได้ลงนามคำสั่งฝ่ายบริหารเพื่อเสริมสร้าง และรักษาความเป็นผู้นำของอเมริกาใน AI รวมถึงเปิดตัวโครงการ <a href=\"https://www.blognone.com/node/144241\">Stargate</a> ที่อ้างว่าเป็นโครงการโครงสร้างพื้นฐาน AI ที่ใหญ่ที่สุดในประวัติศาสตร์</p>\n<p>แต่นโยบายที่เขานำมาใช้ กลับขัดแย้งกับคำกล่าวเหล่านั้น ในขณะที่เขาเน้นไปที่สงครามการค้า และการลดข้อบังคับด้านเทคโนโลยี เขากลับลดการสนับสนุนเงินทุนสำหรับงานวิจัย AI ลงอย่างมาก และยกเลิกนโยบายของยุค Joe Biden ที่เคยช่วยให้สภาพแวดล้อมด้านงานวิจัยมีเสถียรภาพ ซึ่งอาจส่งผลกระทบต่อการพัฒนา AI ในอนาคต</p>\n<p><strong>ความเสี่ยงของการผูกขาด AI โดยเอกชน</strong></p>\n<p>การที่รัฐบาล Trump ระงับหรือยกเลิกเงินทุนหลายพันล้านดอลลาร์ฯ ลดจำนวนเจ้าหน้าที่ในหน่วยงานสำคัญ และขู่ระงับเงินสนับสนุนของมหาวิทยาลัยจากเหตุผลทางการเมือง ไม่ใช่แค่เรื่องของการบริหารงบประมาณ แต่เป็นการทำลายกลไกพื้นฐานที่ขับเคลื่อนความเป็นผู้นำด้านเทคโนโลยีของสหรัฐฯ</p>\n<p>เพราะเมื่องบประมาณจากรัฐบาลกลางลดลง บริษัทเทคโนโลยีขนาดใหญ่เริ่มเข้ามามีบทบาทสำคัญในงานวิจัยด้าน AI แต่แม้ว่าบริษัทอย่าง Google และ OpenAI จะมีงบประมาณมหาศาล พวกเขาก็ยังมุ่งเน้นไปที่โครงการที่ให้ผลกำไรเป็นหลัก</p>\n<p>หากขาดการสนับสนุนจากมหาวิทยาลัย AI อาจกลายเป็นอุตสาหกรรมที่ถูกควบคุมโดยบริษัทเพียงไม่กี่แห่ง ส่งผลให้เกิดระบบผูกขาดทางเทคโนโลยี ซึ่งจำกัดความหลากหลายของแนวคิด และโอกาสในการพัฒนา AI ให้กว้างขึ้น</p>\n<p><strong>จีนไม่รอแล้ว เร่งเครื่องฉ่ำ ๆ</strong></p>\n<p>ในขณะที่สหรัฐฯ กำลังถอนเงินทุนวิจัย แต่จีนกลับเดินหน้าเต็มที่เพื่อครองตลาด เห็นได้ชัด ๆ คือ <a href=\"https://www.blognone.com/topics/deepseek\">DeepSeek</a> โมเดล AI จีนที่ขึ้นว่ามีต้นทุนต่ำ และไม่ได้ชิปรุ่นท็อป ๆ ทำให้ทั้งโลกทึ่งกับการมาของ DeepSeek มาก ๆ เพราะเป็นเหมือนประตูที่ให้บิ๊กเทคจีนได้เฉิดฉายในวงการเช่นกัน</p>\n<p>แม้กระทั่งสหรัฐฯ ยังรับรู้ถึงแรงสั่นสะเทือนนี้ และมองว่า AI จีนอาจเพิ่มความเสี่ยงต่อความมั่นคงของชาติ เน้นย้ำถึงความตึงเครียดที่เพิ่มขึ้นระหว่างสองประเทศในด้านความเป็นผู้นำ AI เพราะขณะที่สหรัฐฯ ติดอยู่ในข้อถกเถียงทางการเมืองและการหยุดให้เงินทุน จีนกลับค่อย ๆ ได้รับความนิยมมากขึ้น</p>\n<p>นอกจากนี้ ประธานาธิบดีสีจิ้นผิง ให้ความสำคัญกับ AI เป็นหลัก โดยผลักดันให้เกิดความก้าวหน้าทางวิทยาศาสตร์ และการเติบโตของอุตสาหกรรมมากขึ้น กลยุทธ์ของเขาคือ ปิดช่องว่างในเทคโนโลยี AI หลัก และเข้มงวดกฎระเบียบเพื่อให้จีนก้าวล้ำหน้า</p>\n<p>โดยเงินทุนภาคเอกชนด้าน Generative AI พุ่งสูงขึ้นเกือบห้าเท่าในเวลาเพียงหนึ่งปี จาก 650 ล้านดอลลาร์ฯ ในปี 2023 เป็น 3,150 ล้านดอลลาร์ฯ ในปี 2024 ซึ่งในปัจจุบัน จีนมีบริษัท AI มากกว่า 4,500 แห่ง คิดเป็นประมาณ 15% ของทั่วโลก</p>\n<p><strong>สหรัฐฯ เสี่ยงสูญเสียความเป็นผู้นำด้าน AI</strong></p>\n<p>นโยบายของ Trump ดูเหมือนจะเน้นผลประโยชน์ระยะสั้น เช่น ทำให้บริษัทใช้งาน AI ได้ง่ายขึ้น แต่อาจทำให้รากฐานของอุตสาหกรรมอ่อนแอลง หากมีการลดเงินทุน ปัญหาด้านตรวจคนเข้าเมือง และการเปลี่ยนนโยบาย AI อย่างต่อเนื่อง สหรัฐฯ อาจสูญเสียตำแหน่งผู้นำในเทคโนโลยี AI ให้กับประเทศอื่นที่ลงทุนอย่างต่อเนื่อง เช่น แคนาดา ยุโรป และโดยเฉพาะจีน</p>\n<p>เพราะจีนทุ่มทรัพยากรให้กับอุตสาหกรรมที่ขับเคลื่อนด้วย AI เช่น การดูแลสุขภาพ การผลิต และพลังงาน ทำให้สหรัฐฯ เสี่ยงที่จะล้าหลัง หากยังคงตัดเงินทุนวิจัย และสูญเสียบุคลากรที่มีพรสวรรค์ ทำให้สหรัฐฯ อาจต้องเฝ้าดูจากข้างสนามในที่สุด ขณะที่จีนครองตำแหน่งแชมป์ AI ระดับโลก</p>\n<p>ทั้งหมดนี้ ทำให้เห็นว่า การสนับสนุนงานวิจัยแบบเปิด การลงทุนในมหาวิทยาลัย และการส่งเสริมความร่วมมือระหว่างนักวิจัย เป็นสิ่งที่จำเป็นต่อการรักษาความก้าวหน้าของ AI ในอนาคต</p>\n<p>ที่มา: <a href=\"https://www.theatlantic.com/technology/archive/2025/04/trump-jeopardizing-ai-boom/682404\">The Atlantic</a>, <a href=\"https://federalnewsnetwork.com/artificial-intelligence/2025/04/trumps-ai-policy-shifts-focus-to-high-impact-use-cases\">Federal News Network</a>, <a href=\"https://www.insideglobaltech.com/2024/12/18/u-s-ai-policy-expectations-in-the-trump-administration-gop-congress-and-the-states\">Inside Global Tech</a>, <a href=\"https://natlawreview.com/article/ai-under-second-trump-administration-ai-washington-report\">National Law Review</a>, <a href=\"https://www.business-standard.com/world-news/xi-jinping-china-ai-strategy-deepseek-core-technology-communist-party-125042600722_1.html\">Business Standard</a>, <a href=\"https://www.forbes.com/sites/markgreeven/2024/12/23/china-and-ai-in-2025-what-global-executives-must-know-to-stay-ahead\">Forbes</a>, และ <a href=\"https://www.weforum.org/stories/2025/01/transforming-industries-with-ai-lessons-from-china\">World Economic Forum</a></p>\n</div>\n          </div>\n<span><a href=\"https://www.blognone.com/user/boompw\">boompw</a></span>\n<span><time>Wed, 05/21/2025 - 16:10</time>\n</span>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"81dc7d221206fa01b338c7f4939fc876b6e083127a1da393f7b4dbdb1535ef1c","category":"Thai"}
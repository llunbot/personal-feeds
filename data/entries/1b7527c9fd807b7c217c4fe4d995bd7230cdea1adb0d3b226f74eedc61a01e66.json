{"title":"Space Jam: A New Legacy สุ่มแจกการ์ด NFT โปรโมตหนัง กว่า 91,980 ชิ้น","link":"https://www.blognone.com/node/123684","date":1626157589000,"content":"<div><div><div><p>NFT หรืองานศิลปะที่ขายพร้อมโทเค่นคริปโตระบุความเป็นเจ้าของ เริ่มได้รับความนิยมมากขึ้นเรื่อยๆ ล่าสุด Space Jam: A New Legacy ภาคใหม่ของหนังที่นำลูนี่ย์ทูนมาแข่งบาสกับคนจริงอีกครั้ง เตรียมแจก NFT ในรูปแบบการ์ด กว่า 91,980 ชิ้นบนเว็บไซต์ <a href=\"https://niftys.com/\">Nifty’s</a> สตาร์ทอัพแพลตฟอร์มขาย NFT จากไมอามี่</p>\n<p>ผู้ใช้จะได้รับ NFT แบบสุ่มหนึ่งชิ้นจากการลงทะเบียนเว็บไซต์ Nifty’s จนกว่าของจะหมด ซึ่งขณะเขียนมีผู้รับไปแล้ว 75,594 จาก 91,980 ชิ้น รับเพิ่มได้อีกหนึ่งชิ้นเมื่อแชร์แคมเปญโปรโมตนี้บนโซเชียล หลังจากนั้นซื้อได้ในราคาชิ้นละ 2.99 ดอลลาร์</p>\n<p>NFT จากเรื่อง Space Jam ภาคใหม่จะมีภาพตัวละคร 8 ตัวจาก Looney Tunes ร่วมกับ LeBron James นักบาสชื่อดังที่รับบทนำ มีทั้งการ์ดแบบ 2D และ 3D และมีห้าระดับความหายาก โดยระดับหายากที่สุด “Legendary” มีจำนวนจำกัดเพียง 10 ชิ้นเท่านั้น (ผู้เขียนคาดว่าการ์ด LeBron James ระดับ Legendary น่าจะเป็นที่ต้องการมากที่สุด)</p>\n<p><img src=\"https://www.blognone.com/sites/default/files/externals/00ad2537734eda3393e5e8e189ed1d82.png\" /><em>ระดับความหายาก Common, Uncommom, Rare, Epic และ Legendary</em></p>\n<p>Nifty’s ทำงานอยู่บนเชน <a href=\"https://palm.io/about-us\">Palm</a> ของ Palm NFT Studio ที่มี Joseph Lubin หนึ่งในผู้สร้าง Ethereum และ ConsenSys ร่วมก่อตั้ง</p>\n<p>Palm เป็น sidechain ของ Ethereum ใช้ระบบ Proof of Authority ทำงานโดยมี node ที่ Palm ตั้งเป็น validator คอยยืนยันการแลกเปลี่ยน ซึ่งแม้จะค่อนข้าง centralised แต่ค่าแก๊สต่ำ ทำงานเร็ว และกินพลังงานน้อยกว่าระบบ Proof of Work ปัจจุบันของ Ethereum ถึง 99% และ Palm ก็ระบุว่ามีแผนเปลี่ยนไปเป็นระบบ Layer 2 ของ Ethereum ในอนาคต</p>\n<p>Nifty’s มีฟีเจอร์ Playlist ที่ให้ผู้ใช้รวม NFT ในหมวดต่างๆ ที่ตัวเองสนใจมาโชว์ได้ แม้จะเป็นเจ้าของ NFT นั้นหรือไม่ก็ตาม คล้ายกับแอปฟังเพลงต่างๆ ปัจจุบันอยู่ในช่วงเริ่มต้นหาผู้ใช้ และจะเปิดให้ผู้ใช้ตั้งประมูล NFT ของตัวเองได้ โดยคิดค่าธรรมเนียม 3% ในอนาคต</p>\n<p>ดีลระหว่าง Nifty’s กับ Space Jam ภาคใหม่นี้น่าจะเป็นดีลแบบวิน-วิน ที่ฝั่ง Space Jam: A new Legacy ก็ได้โปรโมตหนังด้วย NFT ส่วน Nifty’s ก็ได้ผู้ใช้ใหม่จากชื่อเสียงของหนัง ส่วน NFT จากหนังจะถูกนำมาประมูลในอนาคตหรือไม่ และทำราคาได้เท่าไร คงต้องติดตามกันต่อไป</p>\n<p>ที่มา - <a href=\"https://variety.com/2021/digital/news/space-jam-new-legacy-nft-lebron-james-1235016220/\">Variety</a></p>\n</div></div></div><div><div>Topics: </div><div><div><a href=\"/topics/nft\">NFT</a></div><div><a href=\"/topics/blockchain\">Blockchain</a></div><div><a href=\"/topics/movies\">Movies</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1b7527c9fd807b7c217c4fe4d995bd7230cdea1adb0d3b226f74eedc61a01e66","category":"Thai"}
{"title":"One Piece Film: Red","link":"https://markpeak.net/one-piece-film-red/","date":1704419994000,"content":"<p>หนังใหญ่ลำดับที่ 15 ของ One Piece ฉายในโรงตั้งแต่ปี 2022 แต่เพิ่งมาฉายใน Netflix เลยมีโอกาสได้ดู</p>\n<p>Film Red เป็นหนังภาคที่ 4 ของซีรีส์ One Piece Film (มีคำว่า Film อยู่ในชื่อเรื่อง) ที่ อ.โอดะ เข้ามามีบทบาทในการแต่งโครงเรื่อง-ดีไซน์ตัวละคร โดย 3 ภาคก่อนหน้านี้คือ Strong World (2009), Z (2012), Gold (2016)</p>\n<p>แม้ว่าเนื้อเรื่องในภาคหนังไม่ได้เป็น canon กับเนื้อเรื่องหลักของมังงะ แต่การที่ได้ อ.โอดะ เข้ามาแต่งเรื่อง และเพิ่มตัวละครออริจินัลของภาคนั้นๆ ให้เอง ก็ถือว่าตัวละครนั้นเป็น canon ในจักรวาลของเรื่องด้วยเช่นกัน ตัวอย่างที่ชัดเจนคือ Shiki ของภาค Gold</p>\n<p>กรณีของ Red ถือว่าพิเศษจากเดิม เพราะ อ.โอดะ ไปไกลกว่าการแต่งโครงเรื่องเหมือนที่แล้วๆ มา ถึงขั้นเข้ามาเขียนสคริปต์ และมีเครดิตชื่อเป็นโปรดิวเซอร์ของหนังด้วย เรียกว่าเข้ามาดันกันสุดตัว</p>\n<p>ตัวละครออริจินัลของภาค Red คือ Uta นักร้องสาวที่มีฉายา “ลูกสาวของแชงคูส” และเคยเป็นเพื่อนสมัยเด็กของลูฟี่ ภายหลังเธอย้ายไปอยู่เกาะแห่งดนตรี Elegia ผันตัวมาเป็นนักร้องที่ไลฟ์สตรีมผ่านแมลงสื่อสารไปทั่วโลก (เหมือนกับ YouTuber ยุคปัจจุบัน) จนกลายเป็นนักร้องชื่อดัง แต่ก็มีบาดแผลในใจกับกลุ่มโจรสลัดผมแดงของแชงคูส ทำให้เธอใช้พลังจากผล Sing-Sing สร้างโลกแห่งดนตรี ดึงคนเกือบทั่วโลกเข้ามาอยู่ในความฝันของเธอ เพื่อเป้าหมายให้เกิดสันติภาพตลอดกาล</p>\n<p>ถ้าเรียกเป็นชื่อภาคแบบ Doraemon ก็คงต้องเรียกเป็น “ลูฟี่กับดินแดนเสียงเพลงแห่งความฝัน” อะไรเทือกนั้น น่าจะเป็นคำนิยามที่ดี</p>\n<p></p>\n<p>ครึ่งเรื่องแรกเป็นการปูพื้นโลกดนตรีของ Uta แบบงงๆ อยู่พอสมควร เพราะจู่ๆ หนังเริ่มด้วยการที่กลุ่มหมวกฟาง และตัวละครดังๆ จากฝ่ายอื่น (เช่น ทราฟัลการ์ลอว์, โคบี้แห่งกองทัพเรือ, บางส่วนของกลุ่มบิ๊กมัม) เข้ามาดูคอนเสิร์ตของ Uta ที่เกาะ Elegia แบบไม่มีที่มาที่ไป และพบว่า Uta มีพลังพิเศษแปลกๆ ที่ควบคุมสภาพแวดล้อมของโลกดนตรีได้ดั่งใจ</p>\n<p>ก่อนที่หนังมาเฉลยตอนกลางเรื่องว่า ทุกคนอยู่ในโลกแห่งความฝันที่ Uta สร้างขึ้น จึงอธิบายว่าทำไมเธอถึงควบคุมได้ทุกอย่าง ช่วงครึ่งหลังของเรื่องเป็นฉากต่อสู้ที่ออกแบบมาเอาใจแฟนๆ คือเป็นการฟีเจอริ่ง (แบบข้ามโลกจริง-โลกความฝัน) ระหว่างกลุ่มโจรสลัดหมวกฟาง และโจรสลัดผมแดง (ซึ่งเป็นสิ่งที่ยังไม่เคยเกิดขึ้นในเนื้อเรื่องหลักฉบับมังงะ) ฉากต่อสู้แบบ all-star ลักษณะนี้เคยเกิดมาแล้วกับภาค Stampede แน่นอนว่าแฟนๆ ก็ฟิน เห็นตัวละครเด่นๆ มาต่อสู้ร่วมกัน เหมือนกับดูวิดีโอเกม</p>\n<p>ภาพรวมของหนังรู้สึกว่ากลางๆ ช่วงแรกน่าเบื่อพอสมควร ชีวิตของอูตะดูไม่ค่อยสมเหตุสมผล (ขนาด อ.โอดะ มาแต่งเรื่องเองนะเนี่ย) แต่ช่วงหลังก็เอ็นเตอร์เทนแฟนๆ ได้ตามความคาดหวัง งานภาพทำสวยสมราคาภาคหนัง เพลงประกอบเรื่องก็เพราะดี</p>\n<p>เกร็ดอื่นๆ</p>\n<ul>\n<li>ผู้กำกับหนังภาคนี้คือ <a href=\"https://en.wikipedia.org/wiki/Gor%C5%8D_Taniguchi\">Gorō Taniguchi</a> ที่แต่งเรื่อง สร้างและกำกับ Code Geass มาก่อน (ทั้งภาคทีวีและ<a href=\"https://markpeak.net/code-geass-lelouch-of-the-resurrection/\">หนัง</a>) เขาเคยกำกับ One Piece: Take Down! The Pirate Ganzak! ซึ่งเป็นอนิเมะวันพีซภาคแรกสุดในปี 1998 (ก่อนฉบับทีวีซีรีส์ด้วยซ้ำ) และได้รีเทิร์นกลับมาอีกครั้งตามคำเรียกร้องของ อ.โอดะ</li>\n<li>คนร้องเพลงให้ Uta คือ <a href=\"https://en.wikipedia.org/wiki/Ado_(singer)\">Ado</a> นักร้องสาวชาวญี่ปุ่นวัย 21 ปี เน็ตไอดอลที่ไม่เปิดเผยใบหน้าใดๆ แม้ตอนไปร้องเพลงคอนเสิร์ตก็ตาม</li>\n</ul>\n<p></p>The post <a href=\"https://markpeak.net/one-piece-film-red/\">One Piece Film: Red</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"b3a4f6f63bc7f24e0284fa4b36ea8788383263b8b48291847af34df9a552dc3f","category":"Thai"}
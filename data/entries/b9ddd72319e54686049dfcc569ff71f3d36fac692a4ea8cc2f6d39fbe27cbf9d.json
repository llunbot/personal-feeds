{"title":"อัตลักษณ์ไทย และชาติไทย","link":"https://markpeak.net/thai-identity-nationalism/","date":1638936737000,"content":"<p>ย้อนอ่านบทความของ อ.นิธิ เอียวศรีวงศ์ สองชิ้น ที่พูดเรื่องความเป็นชาติและอัตลักษณ์ของคนไทย</p>\n<ul>\n<li><a href=\"https://www.matichonweekly.com/column/article_474398\">ความขัดแย้งทางอัตลักษณ์</a></li>\n<li><a href=\"https://www.matichonweekly.com/column/article_452476\">กำลังตาย แต่ยังไม่เกิด</a></li>\n</ul>\n<p>อัตลักษณ์นั้นมีความเป็นไดนามิกสูง เปลี่ยนแปลงตลอดเวลา</p>\n<blockquote><p>ตรงกันข้ามกับความเข้าใจของคนไทยไม่น้อย อัตลักษณ์ไม่ใช่คุณลักษณะที่มีติดตัวมาแต่กำเนิด ยกเว้นแต่ลักษณะทางกายภาพ เช่น จมูกแฟบ, โหนกแก้มสูง, ผิวสีน้ำผึ้ง ฯลฯ (ซึ่งปัจจุบันก็ถูกปรับแก้ได้ด้วยเวชกรรมความงาม) ที่สำคัญกว่าก็คือภาษา, มารยาท, การแต่งกาย ฯลฯ หรือพูดอีกอย่างหนึ่งคือเป็น “เครื่องหมาย” ที่สังคมสร้างและปรับเปลี่ยนตลอดเวลา เครื่องหมายเหล่านี้ช่วยบอกคนอื่นว่าเราคือใคร และบอกตัวเองว่าเราคือใคร มากเสียยิ่งกว่ารูปร่างหน้าตา</p>\n<p>ดังนั้น อัตลักษณ์จึงเป็นสิ่งสร้างทางสังคมหรือ Social Construct อย่างหนึ่ง</p></blockquote>\n<p>ในอดีต สังคมเมืองมีความหลากหลายสูง มีอัตลักษณ์ที่แตกต่างกันมาก คนในเมืองจึงรวมกลุ่มกันตามอัตลักษณ์ เพื่อต่อรองอำนาจกับคนกลุ่มอื่นๆ</p>\n<blockquote><p>คนปักษ์ใต้หรือคนอีสานมีสมาคมของตนเอง คนในอาชีพขี่สามล้อก็มีสมาคมสามล้อ คนเชื้อสายญวน, มอญ, เขมร, ทวาย ฯลฯ ในกรุงเทพฯ ยังจัดพิธีกรรมของตนในละแวกทุกปี ไม่พูดถึงประเพณีเฉพาะ และอาหารเฉพาะ ซึ่งยังปฏิบัติและปรุงกันในละแวกนั้นๆ แสดงอัตลักษณ์เฉพาะที่แตกต่างจากคนอื่นๆ ในเมืองใหญ่</p>\n<p>สมาคมศิษย์เก่าของมหาวิทยาลัยและโรงเรียนดังๆ ก็มักมีอยู่ในเมืองใหญ่ทั่วไป ด้วยการอุดหนุนของสถานทูตต่างๆ สมาคมศิษย์เก่าอังกฤษ, อเมริกัน และฝรั่งเศส ยังมอบอัตลักษณ์ของ “ชนชั้นสูง” ให้แก่สมาชิก</p></blockquote>\n<p>แต่หน้าที่ของ “อัตลักษณ์” แบบเดิม ใช้ไม่ได้แล้วกับยุคสมัยใหม่</p>\n<blockquote><p>แต่อัตลักษณ์ที่มาจากความเฉพาะเหล่านี้หมดหน้าที่ลง ที่ทำการสมาคมของคนจากภาคต่างๆ ถูกให้เช่าหรือขายไปหมดแล้ว แม้แต่สมาคมของศิษย์เก่ามหาวิทยาลัยบางแห่งก็หายไป หรือถึงมีอยู่ก็ให้เขาเช่าทำร้านอาหาร ดูเหมือนสมาคมศิษย์เก่านักเรียนนอกก็ไม่มีกิจกรรมใดๆ อีกแล้ว พูดอีกอย่างหนึ่งก็คืออัตลักษณ์เฉพาะเหล่านี้แทบไม่มีหน้าที่หรือบทบาทในความสัมพันธ์ทางสังคม</p></blockquote>\n<p>ความหลากหลายทางอัตลักษณ์หายไป เพราะถูกดูดกลืนไปหมด</p>\n<blockquote><p>ชีวิตของชนกลุ่มน้อยหลากหลายกลุ่มในประเทศไทย คงจะถูกผนวกรวม (incorporate) เข้ามาในสังคมไทยจนกลืนหายไปนานแล้ว ถ้าฝ่ายความมั่นคงไม่คอยกีดกันมิให้เขาได้สิทธิพลเมือง เพราะแทบไม่มีชนกลุ่มน้อยกลุ่มใดอยู่ได้ โดยไม่ต้องอาศัยรายได้จากการรับจ้างในเมืองใหญ่ทั่วประเทศ ทั้งในฐานะคนงานก่อสร้าง หรือแรงงานภาคอุตสาหกรรมและบริการ ซ้ำบุตรหลานยังถูกส่งเข้าเรียนหนังสือในโรงเรียนของรัฐ กินขนมกร๊อบแกร๊บเหมือนเด็กทั่วไป และพูดภาษาไทยคล่องจนไม่สามารถพูดภาษาของเผ่าพันธุ์ตนเองได้เสียแล้ว</p></blockquote>\n<p>เหตุผลก็เพราะ ความฝันของรัฐไทยสมัยใหม่ พยายามรวมคนหลายๆ ชาติพันธุ์เข้ามาอยู่ภายใต้คอนเซปต์ “ความเป็นไทย” ซึ่งที่ผ่านมาหลายทศวรรษถือว่าทำได้สำเร็จมาก (จาก “เจ๊กอั้งยี่” กลายเป็น “ลูกจีนรักชาติ”)</p>\n<blockquote><p>ความใฝ่ฝันของรัฐไทยซึ่งมีมานานตั้งแต่เราเริ่มสร้างรัฐสมัยใหม่ขึ้น คือการผนวกเอาผู้คนหลากหลายชาติพันธุ์ให้เข้ามารวมอยู่ใน “ความเป็นไทย” ที่เป็นอันหนึ่งอันเดียวกัน ได้บรรลุเป้าหมายอย่างแทบจะไม่ทันได้รู้สึกตัว ปัญหาของรัฐไทยเวลานี้ไม่ได้อยู่ที่ชาติพันธุ์อันหลากหลายของพลเมืองเสียแล้ว แต่อยู่ที่ “ความเป็นไทย” ที่คนไทยจำนวนมากเข้าใจและใฝ่ฝันกลับไม่ตรงกับที่รัฐไทยต้องการต่างหาก</p></blockquote>\n<p>อ.นิธิ ขยายความเรื่องนี้ใน<a href=\"https://www.matichonweekly.com/column/article_452476\">บทความอีกชิ้น</a> ว่าชัยชนะของปีกทหารในคณะราษฎร ทำให้เกิดการสร้าง “ชาติไทย” สมัยใหม่ที่อิงอยู่กับชาติพันธุ์ไท-ไต (ซึ่งก็เป็นชาติพันธุ์ที่ประดิษฐ์ขึ้นในเชิงวิชาการอีกที)</p>\n<blockquote><p>หลัง 2475 จนถึงรัฐประหาร 2490 แกนนำคณะราษฎรช่วงชิงกันนิยามชาติในสองความหมาย ฝ่ายหนึ่งยังอิงอยู่กับชาตินิยมแบบ ร.6 แต่ลดความสำคัญของสถาบันกษัตริย์ลงไป ส่งเสริมการเขียนประวัติศาสตร์ที่เน้นอานุภาพทางการเมืองและการทหารของ “ชาติ” ไทยมาแต่ดึกดำบรรพ์ โดยเน้นย้ำบทบาทสำคัญให้อยู่กับชาติพันธุ์ไท-ไต อีกฝ่ายหนึ่งถือว่าชาติคือประชาชน และพยายามผลักดันนโยบายที่เอื้อต่อความอยู่ดีกินดีของประชาชน รวมทั้งขยายบทบาทและอำนาจทางการเมืองของประชาชนด้วย</p>\n<p>ฝ่ายแรกซึ่งมีกองทัพหนุนหลังได้โอกาสการนำสูงกว่า และหลังรัฐประหาร 2490 ก็สามารถขจัดฝ่ายหลังออกไปจากวงการเมืองได้เกือบสิ้นเชิง และด้วยเหตุดังนั้น “ชาติไทย” สืบต่อมาอีกหลายทศวรรษ จึงเป็นชาติของกลุ่มชาติพันธุ์ไท-ไตมากกว่าของประชาชนทั่วไปซึ่งเป็นพลเมือง</p></blockquote>\n<p>แต่เศรษฐกิจแบบเปิด ก็ทำให้มีผู้อพยพใหม่ๆ เข้ามา โดยเฉพาะเชื้อชาติจีน</p>\n<blockquote><p>การเปิดเศรษฐกิจเข้าสู่ระบบเสรีนิยมในต้นทศวรรษ 1960 เป็นต้นมา ทำให้พลเมือง “เชื้อสาย” อื่น โดยเฉพาะจีน เข้ามามีบทบาททางเศรษฐกิจอย่างเต็มที่มากขึ้น ทำให้การกีดกันพลเมืองกลุ่มนี้ออกไปจากการเมืองทำได้ยากขึ้น จนในที่สุดก็หลุดออกไปจากการถูกเลือกปฏิบัติ ในขณะที่พลเมืองซึ่งยังไม่อาจเข้าสู่เศรษฐกิจแบบใหม่ได้เต็มที่ ยังต้องตกเป็นพลเมืองชั้น 2, 3 ต่อไป</p></blockquote>\n<p>โมเดลการรวมชาติของไทย ใช้เครื่องมือสองอย่างคือ การใช้สถาบันหลักของชาติ (บารมีของสถาบันกษัตริย์ กองทัพ ศาล ฯลฯ) และความเป็นชาติพันธุ์ “ไทย” เป็นแกนกลาง ซึ่งประสบความสำเร็จในยุคก่อน แต่กลับไม่เวิร์คแล้วในยุคสมัยใหม่</p>\n<blockquote><p>ความเป็นชาติของไทยกำลังเปลี่ยน ชาติที่รวมตัวกันภายใต้บารมีของสถาบันหลักแห่งชาติก็ตาม ชาติที่อาศัยชาติพันธุ์หลักคือไทยเป็นแกนกลางให้ผู้คนรวมตัวกันเข้ามาก็ตาม ไม่ได้อยู่ในจินตนาการของคนรุ่นใหม่ไปเสียแล้ว ชาติในทัศนะของเขา กลายเป็นฐานอันแข็งแกร่งเพื่อรองรับระบบคุณค่าประชาธิปไตย เช่น เสรีภาพ, ความเท่าเทียม, ความยุติธรรม เป็นต้น ในขณะเดียวกัน ในการบริหารสาธารณะ ก็เรียกร้องประสิทธิภาพ, ความซื่อสัตย์ และความสำเร็จเป็นความอยู่ดีกินดีของประชาชน ซึ่งชาติแบบเดิมไม่เคยมอบให้ได้เลย บางส่วนของความใฝ่ฝันเหล่านี้ ก็เป็นที่ต้องการของกลุ่มที่ไม่เรียกตนเองว่าเป็นรุ่นใหม่ด้วยเช่นกัน</p>\n<p>หากดูจากความใฝ่ฝันของคนรุ่นใหม่ แม้แต่ตัดส่วนที่เป็นคุณค่าประชาธิปไตยออกไป ชาติภายใต้สถาบันหลักก็ตาม ชาติเชิงชาติพันธุ์ก็ตาม ไม่อาจตอบสนองได้เสียแล้ว ไม่ใช่ขัดข้องเชิงอุดมการณ์เพียงอย่างเดียว แต่รัฐชาติในความหมายทั้งสองอย่างนั้นได้เดินมาถึงจุดเสื่อมจนไร้พลังจะตอบสนองได้อีกเลย</p></blockquote>\n<p>ในยุคของทศวรรษ 2560s อัตลักษณ์เรื่องเชื้อชาติไม่ใช่ประเด็นอีกแล้ว แต่กลายเป็นเรื่อง ความคิดทางการเมืองแทน</p>\n<blockquote><p>ความคิดทางการเมือง หรือจุดยืนทางเศรษฐกิจ อาจไม่เคยเป็น “เครื่องหมาย” สำคัญในอัตลักษณ์ของคน (ยกเว้นในหมู่ชนชั้นนำจำนวนน้อย) แต่ในปัจจุบันทั้งสองอย่างกลายเป็น “เครื่องหมาย” สำคัญของอัตลักษณ์ไปแล้ว คุณเป็นสามกีบหรือคุณเป็นสลิ่ม ต้องชัดออกมาอย่างน้อยในพื้นที่สาธารณะ (และบางครั้งลามเข้าไปในพื้นที่ส่วนตัวเช่นการคบหาเพื่อนหรือในครอบครัวด้วย)</p></blockquote>\n<p>การปะทะกันของอัตลักษณ์ จึงเปลี่ยนจากเชื้อชาติ มาเป็นเรื่องความคิดของคนต่างยุคสมัย (generation)</p>\n<blockquote><p>กลุ่มคนที่ถูกเรียกว่า “คนรุ่นใหม่” แสดงอัตลักษณ์ของตนในที่สาธารณะ ซึ่งแตกต่างและไม่เป็นไปตามความคาดหวังของสังคมไทยสมัยก่อนอย่างสิ้นเชิง ในด้านหนึ่ง อัตลักษณ์ที่แตกต่างเช่นนี้ดึงดูดความนิยมจาก “คนรุ่นใหม่” อื่นๆ ทั้งประเทศ เพราะเป็นอัตลักษณ์ที่ตรงกับโลกทัศน์และคุณค่าที่ตนเห็นพ้องมานานแล้ว จึงทำให้ได้รับแรงสนับสนุนอย่างกว้างขวาง แต่ในอีกด้านหนึ่ง ก็เป็นบาดหูบาดตาแก่คนอื่นที่ไม่ได้เปลี่ยนโลกทัศน์และคุณค่าไปไกลถึงเพียงนั้น</p></blockquote>\n<p>การปะทะกันของอัตลักษณ์ใหม่ๆ เกิดขึ้นในหลายพื้นที่ แต่ อ.นิธิ ยกตัวอย่างกรณีของ “นักเรียนเลว” ที่ปะทะกับภาพจำของ “นักเรียนดี” ในสายตาคนรุ่นก่อน</p>\n<blockquote><p>กลุ่มเยาวชนที่เรียกตนเองว่า “นักเรียนเลว” อาจเป็นตัวอย่างที่ชัดเจนที่สุดของอัตลักษณ์ที่เปลี่ยนแปลงไป พวกเขาแสดงความรอบรู้อย่างที่นักเรียนไม่เคยถูกคาดหวังเช่นนี้มาก่อน และล้วนเป็นความรู้ที่อยู่นอกหลักสูตรทั้งสิ้น การศึกษาสำหรับพวกเขากลายเป็นการแสวงหาความรู้อย่างไม่มีขอบเขตจำกัด ไม่ใช่การฝึกทักษะที่กำหนดมาให้อย่างแคบๆ อย่างใดอย่างหนึ่ง สัมมาคารวะในหมู่พวกเขา ไม่จำเป็นต้องให้แก่กลุ่มคนที่มีสถานภาพทางสังคมและการเมืองสูงกว่าเขา แต่ต้องอาศัยสิทธิเป็นเกณฑ์</p></blockquote>\n<p>ข้อเสนอของ อ.นิธิ คือเรากำลังอยู่ในระหว่าง “การต่อรอง” เรื่องอัตลักษณ์กันใหม่ เพื่อให้อยู่ร่วมกันได้</p>\n<blockquote><p>เราอาจมองความขัดแย้งในเมืองไทยเวลานี้ว่าเป็นความขัดแย้งด้านอัตลักษณ์ก็ได้ เพราะสังคมเปลี่ยนไป ทำให้คนทุกกลุ่มต้องต่อรองอัตลักษณ์กันใหม่ จากลักษณะเฉพาะที่ถูกควบคุมให้อยู่ใน “ความเป็นไทย” ร่วมกัน กลายเป็นลักษณะเฉพาะที่จะอยู่ร่วมกันได้ ก็ต่อเมื่อ “ความเป็นไทย” ก็ต้องเปลี่ยนมาเป็นพื้นที่เปิด อนุญาตให้มีความแตกต่างหลากหลายภายในได้อย่างไม่จำกัด มีแต่กติกาหลวมๆ ที่คุมมิให้ความแตกต่างหลากหลายนั้น นำไปสู่การใช้ความรุนแรงใส่กัน</p></blockquote>The post <a href=\"https://markpeak.net/thai-identity-nationalism/\">อัตลักษณ์ไทย และชาติไทย</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"b9ddd72319e54686049dfcc569ff71f3d36fac692a4ea8cc2f6d39fbe27cbf9d","category":"Thai"}
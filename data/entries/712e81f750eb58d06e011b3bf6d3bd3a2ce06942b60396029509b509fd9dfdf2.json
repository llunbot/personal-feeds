{"title":"Sequoia เตือนกระแส AI กำลังกลายเป็นฟองสบู่ การลงทุนระดับนี้ต้องการรายได้ถึง 22 ล้านล้านบาทต่อปี","link":"https://www.blognone.com/node/140728","date":1720070389000,"content":"<div><div><div><p>David Cahn พาร์ตเนอร์จาก Sequoia Capital เขียนบทความแสดงความกังวลว่ากระแส AI กำลังกลายเป็นฟองสบู่ หลังจากการลงทุนเพิ่มขึ้นต่อเนื่องไม่หยุด</p>\n<p>Cahn คาดการณ์การลงทุนใน AI ว่าจะเพิ่มขึ้นอย่างต่อเนื่อง เมื่อไตรมาสที่ 4 ของปี 2023 คาดกันว่า NVIDIA จะมีรายได้ฝั่งศูนย์ข้อมูลต่อปีที่ 50,000 ล้านดอลลาร์แต่บริษัทกลับทำรายได้ได้ทะลุเป้า ทำให้ Cahn คาดว่ารายได้ NVIDIA ฝั่งศูนย์ข้อมูลจะเพิ่มขึ้นไม่หยุด จนไปถึง 150,000 ล้านดอลลาร์ต่อปี เนื่องจากชิป Blackwell ที่น่าจะขายดีจนกระชากรายได้ของ NVIDIA ขึ้นไปได้อีกครั้ง ด้วยมูลค่าการลงทุนระดับนี้ เมื่อคิดค่าใช้จ่ายในการดูแลศูนย์ข้อมูลเพื่อให้ใช้งานชิปเหล่านี้ได้รวมกับค่าซอฟต์แวร์ต่างๆ วงการปัญญาประดิษฐ์ต้องการรายได้ต่อปีถึง 600,000 ล้านดอลาร์ต่อปี (หรือประมาณ 22 ล้านล้านบาท) เพื่อให้คุ้มค่าการลงทุน</p>\n<p>ปัญหาในตอนนี้คือลูกค้าของ NVIDIA ที่ซื้อชิปมาแล้วกลับต้องตัดราคากันเองอย่างหนัก ตอนนี้ตลาด GPU กลายเป็นสินค้า comodity ที่ต้องตัดราคากันอย่างหนัก และคาดว่าจะมีผู้ให้บริการใหม่ๆ เพิ่มขึ้นมาเรื่อยๆ และการลงทุนในตอนนี้ก็จะมีค่าเสื่อมราคาที่ต้องตัดเป็นต้นทุนไปในช่วง 3-4 ปีข้างหน้า</p>\n<p>Cahn เตือนว่าการลงทุน AI นั้นเป็นการลงทุนระยะยาว และไม่ควรหลงไปกับความเชื่อว่าเราจะรวยเพราะการพัฒนา AGI จะสำเร็จในเร็วๆ นี้จนทุกคนแข่งกันสะสมชิปกราฟิก</p>\n<p>ที่มา - <a href=\"https://www.sequoiacap.com/article/ais-600b-question/\">Sequoia</a></p>\n<p><img alt=\"No Description\" src=\"https://www.blognone.com/sites/default/files/externals/523e108258746e3032017ce7998c145f.png\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/investment\">Investment</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"712e81f750eb58d06e011b3bf6d3bd3a2ce06942b60396029509b509fd9dfdf2","category":"Thai"}
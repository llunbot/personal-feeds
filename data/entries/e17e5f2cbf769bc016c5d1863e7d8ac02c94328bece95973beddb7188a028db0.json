{"title":"ผู้เชี่ยวชาญการซื้อการ์ดจอเผย มนุษย์ซื้อเองแทบไม่ได้แล้ว ต้องใช้บ็อตเท่านั้น","link":"https://www.blognone.com/node/126185","date":1638857229000,"content":"<div><div><div><p>เว็บไซต์ The Verge สัมภาษณ์ Larry และ Stu (ไม่ระบุนามสกุล) เจ้าของบัญชีทวิตเตอร์ <a href=\"https://twitter.com/falcodrin\">@Falcodrin</a> และแอดมิน<a href=\"https://discord.com/channels/767566223729754122/822967223093821450\">ชุมชน Discord ชื่อเดียวกัน</a> ที่รันบ็อตค้นหาสต๊อกซีพียู, จีพียู GeForce/Radeon, เครื่องเกมคอนโซล PS5/Xbox Series X ที่หาซื้อได้ยากมากในปัจจุบัน</p>\n<p>โมเดลธุรกิจของ Falcodrin คือรันบ็อตหาข้อมูลสต๊อกสินค้าจากหน้าร้านออนไลน์ต่างๆ แล้วแจ้งเตือนสมาชิกในชุมชน โดยเป็นลิงก์ affiliate ที่ Falcodrin จะได้ส่วนแบ่งเล็กน้อยจากยอดซื้อ</p>\n<p>ในฐานะผู้ที่มีข้อมูลสต๊อกสินค้าแบบเรียลไทม์ ทั้ง Larry และ Stu ให้ความเห็นว่าการซื้อสินค้ายอดฮิตเหล่านี้กลายเป็นเรื่องยากมาก เพราะโดนบ็อตกวาดของไปหมด เนื่องจากบ็อตเรียนรู้วิธีกดเข้าไปหน้าจ่ายเงินโดยตรงได้เลย (ผ่านช่องว่างของเว็บไซต์ต่างๆ ที่แตกต่างกันไป) ในขณะที่มนุษย์ยังไม่สามารถเข้าไปยังหน้าสินค้าได้ด้วยซ้ำ และยิ่งทราฟฟิกเข้าเว็บมีเยอะขึ้น เจ้าของเว็บไซต์จะหามาตรการป้องกันโหลด ซึ่งกลายเป็นการขวางกั้นลูกค้าที่เป็นมนุษย์จริงๆ แต่ป้องกันบ็อตไม่ได้ผล</p>\n<p><img src=\"https://www.blognone.com/sites/default/files/externals/015a0836a5b1d4ff42486e8942307e8a.jpg\" /></p>\n<p>Stu ยกตัวอย่างระบบป้องกันที่ล้มเหลวคือระบบของ Walmart ที่เพิ่มระบบคิวเข้ามา แต่กลับไม่ป้องกันการกดสั่งสินค้าซ้ำอีกรอบ ดังนั้นบัญชีบ็อตที่เคยซื้อ PS5 ไปแล้วครั้งหนึ่ง สามารถเข้าไปยังหน้ารถเข็นแล้วสั่ง PS5 ซ้ำได้เลย</p>\n<p>ทีมงาน Falcodrin ระบุว่าตอนแรกสร้างแค่บ็อตแจ้งเตือนเท่านั้น ผู้ซื้อต้องกดจ่ายเงินเอง แต่หลังจากพบปัญหาเรื่องช่องโหว่เหล่านี้ ก็ไม่มีทางเลือกอื่น ต้องพัฒนาบ็อตร่างสมบูรณ์ที่สามารถกดซื้ออัตโนมัติได้ด้วย กลายเป็นสงครามระหว่างบ็อตด้วยกันไปแทน</p>\n<p><img src=\"https://www.blognone.com/sites/default/files/externals/9b21e12d02cf18e5775e1ec1b53bd2dc.png\" /></p>\n<p>ที่มา - <a href=\"https://www.theverge.com/2021/12/3/22698588/falcodrin-gpu-hunters-nvidia-amd-graphics-card-tricks-bots-scalpers-miners-gamers\">The Verge</a></p>\n</div></div></div><div><div>Topics: </div><div><div><a href=\"/topics/gpu\">GPU</a></div><div><a href=\"/topics/e-commerce\">E-commerce</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e17e5f2cbf769bc016c5d1863e7d8ac02c94328bece95973beddb7188a028db0","category":"Thai"}
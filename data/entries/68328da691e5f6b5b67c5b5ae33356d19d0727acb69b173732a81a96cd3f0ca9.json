{"title":"ผู้ก่อตั้ง Oculus มาช่วยไมโครซอฟท์ทำแว่น Hololens เพื่อการทหาร เชื่อมระบบตรวจจับในแว่น","link":"https://www.blognone.com/node/142101","date":1726836028000,"content":"<div><div><div><p>Palmer Luckey ผู้ก่อตั้ง Oculus ที่ปัจจุบันไปทำบริษัทพัฒนาอาวุธ Anduril Industries <a href=\"https://www.blognone.com/node/140512\">เพิ่งให้สัมภาษณ์เมื่อไม่กี่เดือนที่ผ่านมา ว่ากำลังทำแว่นสวมหัวตัวใหม่เพื่อการทหาร</a></p>\n<p>วันนี้ข้อมูลเป็นทางการมาแล้ว สรุปว่า Anduril Industries เข้าไปช่วยไมโครซอฟท์ใน<a href=\"https://www.blognone.com/node/130201\">โครงการแว่น Hololens เพื่อการทหาร</a> หรือชื่ออย่างเป็นทางการคือ Integrated Visual Augmentation System (IVAS)</p>\n<p>หน้าตาของแว่น IVAS ยังคงเหมือนเดิม สิ่งที่เพิ่มมาคือ Anduril นำ<a href=\"https://www.anduril.com/command-and-control/\">ระบบสารสนเทศสำหรับควบคุมอาวุธจากระยะไกลของตัวเองชื่อ Lattice</a> เข้ามาผนวกกับแว่น IVAS ด้วย ดังนั้นทหารที่ใส่แว่น IVAS สามารถได้รับคำเตือนอัตโนมัติเมื่อมีภัยคุกคามทางอากาศเข้าใกล้ (และถูกตรวจพบโดยระบบเซ็นเซอร์ของ Anduril) เป็นการอัพเกรดความสามารถให้แว่น IVAS ฉลาดมากขึ้น</p>\n<p>Palmer Luckey บอกว่าเขาเป็นคนดูแลโครงการนี้ด้วยตัวเอง เพราะมีประสบการณ์ทำแว่น VR/AR โดยตรงมาก่อน เมื่อบวกกับเทคโนโลยีด้านการตรวจจับและควบคุมของ Anduril ยิ่งช่วยเพิ่มคุณค่าให้กับแว่น IVAS อย่างมาก Luckey ระบุว่าเขาให้ความสำคัญกับโครงการนี้เป็นอันดับแรก และเริ่มลงมือทำมาระยะหนึ่งแล้ว โครงการนี้ถือเป็นโครงการสำคัญของกองทัพสหรัฐในอนาคตอันใกล้นี้ เพราะเป็นการนำข้อมูลที่เหมาะสมไปให้บุคคลที่เหมาะสมในเวลาที่เหมาะสม (getting the right data to the right people at the right time)</p>\n<p>ที่มา - <a href=\"https://www.anduril.com/article/anduril-microsoft-army-ivas/\">Anduril Industries</a>, <a href=\"https://www.wired.com/story/palmer-luckey-anduril-microsoft-military-headset/\">Wired</a>, <a href=\"https://www.roadtovr.com/microsoft-ivas-ar-headset-oculus-founder-boost/\">Road to VR</a></p>\n<p>ภาพทหารใส่แว่น IVAS ของไมโครซอฟท์ และระบบเซ็นเซอร์ของ Anduril</p>\n<p><img alt=\"No Description\" src=\"https://www.blognone.com/sites/default/files/externals/6644d3e97d986fc5e46728d1a8d2e5d9.jpg\" /></p>\n<p>คลิปตัวอย่างระบบต่อต้านโดรนของ Anduril โดยใช้ฐานเซ็นเซอร์ตรวจจับ ร่วมกับระบบซอฟต์แวร์ Lattice</p>\n</div></div></div><div><div>Topics: </div><div><div><a href=\"/topics/anduril\">Anduril</a></div><div><a href=\"/topics/microsoft\">Microsoft</a></div><div><a href=\"/topics/hololens\">HoloLens</a></div><div><a href=\"/topics/military\">Military</a></div><div><a href=\"/topics/virtual-reality\">Virtual Reality</a></div><div><a href=\"/topics/augmented-reality\">Augmented Reality</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"68328da691e5f6b5b67c5b5ae33356d19d0727acb69b173732a81a96cd3f0ca9","category":"Thai"}
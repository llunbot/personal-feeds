{"title":"Spotify ปรับเงื่อนไขการจ่ายรอยัลตี้: ต้องถูกสตรีมอย่างน้อย 1,000 ครั้งในหนึ่งปีจึงจะเริ่มจ่ายเงิน","link":"https://www.blognone.com/node/136893","date":1700653578000,"content":"<div><div><div><p>Spotify ประกาศปรับปรุงเงื่อนไขการจ่ายเงินส่วนแบ่งให้กับศิลปินและค่ายเพลง (รอยัลตี้) ซึ่งในรายละเอียดนั้นดูจะเป็นการ<a href=\"https://www.blognone.com/node/135685\">แก้ไขปัญหาช่องโหว่ของระบบ</a>ที่มีรายงานออกมาก่อนหน้านี้ โดย Spotify บอกว่าการเปลี่ยนแปลงนี้มี 3 ประเด็นหลักคือ (1) การเล่นเพลงปลอมเพื่อกินส่วนแบ่ง (2) เพลงที่มียอดฟังไม่สูง ส่วนแบ่งน้อยและอาจไม่ถึงศิลปิน (3) ปัญหาคอนเทนต์ White Noise</p>\n<p>เริ่มที่ปัญหาแรก ที่มีการปั๊มยอดสตรีมเพื่อกินส่วนแบ่งรายได้ ใช้วิธีใส่เพลงสั้น เล่นเพลงให้ครบจำนวนเงื่อนไข แล้วได้เงินส่วนแบ่งจาก Spotify โดยหากระบบตรวจพบจะหักเงินส่วนนี้ออกจากค่ายเพลงหรือผู้เผยแพร่เพลง เพื่อให้เงินกองกลางที่ Spotify เตรียมไว้ ถูกจ่ายไปยังศิลปินที่มียอดฟังจริง ๆ</p>\n<p>ปัญหาถัดมาคือเงินส่วนแบ่งที่ต่ำเกินไป Spotify บอกว่าคอนเทนต์บนแพลตฟอร์มที่มีในแพลตฟอร์มกว่า 100 ล้านรายการนั้น หลายสิบล้านคอนเทนต์ถูกฟังจำนวน 1-1,000 ครั้งภายในหนึ่งปีเท่านั้น ทำให้ได้ส่วนแบ่งเฉลี่ยที่ประมาณ 0.03 ดอลลาร์ต่อเดือน ขณะที่เงื่อนไขการถอนเงินออกมาของค่ายเพลงคือ 2-50 ดอลลาร์ต่อครั้ง ไม่รวมค่าธรรมเนียม ทำให้รายการหยิบย่อยนี้มักไม่ถูกถอนเงินออกมารวมแล้วกว่า 40 ล้านดอลลาร์ ทางแก้ไขคือ Spotify จะใส่เงื่อนไขว่า<strong>เพลงที่ได้เงินรอยัลตี้ ต้องถูกสตรีมอย่างน้อย 1,000 ครั้ง ในระยะเวลา 12 เดือน</strong> ทำให้เพลงที่ควรได้เงินได้เงินมากขึ้น ขณะที่รายการเล็กก็จะไม่มีเงินคงค้างที่ไม่ถูกเบิกออกมา</p>\n<p>สุดท้ายคือ<a href=\"https://www.blognone.com/node/135345\">ปัญหาคอนเทนต์ White Noise</a> ซึ่งมักอยู่ในรูปพอดแคสต์เล่นเสียงคลื่นความถี่คงที่ สามารถเปิดฟังทิ้งไว้ยาว ๆ ได้ โดย Spotify จะปรับเงื่อนไข<strong>เฉพาะคอนเทนต์เสียง</strong>แบบนี้ จากปกติการสตรีมอย่างต่ำ 30 วินาที จะเริ่มนับและจ่ายเงินรอยัลตี้ เป็น 2 นาทีอย่างน้อย หมวดของคอนเทนต์ต้องใส่ไว้ด้วยว่าเป็น White Noise, Nature Sounds, Machine Noise, Sound Effect, ASMR ที่ไม่มีเสียงพูด หรือ Silence Recording เพื่อให้เกิดความยุติธรรมกับคอนเทนต์หรือเพลงอื่นในแพลตฟอร์ม</p>\n<p>ทั้งหมดนี้จะเริ่มมีผลตั้งแต่ต้นปี 2024 เป็นต้นไป</p>\n<p>ที่มา: <a href=\"https://artists.spotify.com/blog/modernizing-our-royalty-system\">Spotify</a></p>\n<p><img src=\"https://www.blognone.com/sites/default/files/externals/c393411efcefe9459ea29d4a770c24ce.png\" /></p>\n</div></div></div><div><div>Topics: </div><div><div><a href=\"/topics/spotify\">Spotify</a></div><div><a href=\"/topics/music-streaming\">Music Streaming</a></div><div><a href=\"/topics/music\">Music</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fdddb8a92dd97bbed011aab20935b5176cb4907259b61d430d9ef74b41e10e89","category":"Thai"}
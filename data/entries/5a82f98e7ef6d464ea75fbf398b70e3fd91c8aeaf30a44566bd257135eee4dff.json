{"title":"Apple รายงานผลประกอบการไตรมาส ธุรกิจ Services ทำสถิติสูงสุดอีกครั้ง","link":"https://www.blognone.com/node/138001","date":1706829801000,"content":"<div><div><div><p>แอปเปิลรายงานผลประกอบการประจำไตรมาสที่ 1 ตามปีการเงินบริษัท 2024 สิ้นสุดเดือนธันวาคม 2023 มีรายได้รวมเพิ่มขึ้น 2% จากช่วงเดียวกันในปีก่อนเป็น 119,575 ล้านดอลลาร์ และมีกำไรสุทธิ 33,916 ล้านดอลลาร์</p>\n<p>ซีอีโอ Tim Cook กล่าวว่ายอดขายรวมที่เพิ่มขึ้นมาจากทั้งยอดขายของ iPhone และกลุ่มธุรกิจ Services ที่รายได้ทำสถิติสูงสุดอีกครั้ง ตอนนี้มีอุปกรณ์ที่เปิดใช้งานรวมมากกว่า 2.2 ล้านเครื่อง ซึ่งเป็นสถิติใหม่เช่นกัน สุดท้ายเขาพูดถึง Apple Vision Pro ที่จะเริ่มส่งมอบให้ลูกค้า ซึ่งย้ำว่าบริษัทยังมุ่งมั่นสร้างนวัตกรรม และส่งมอบคุณค่าให้กับลูกค้า</p>\n<p>รายได้จาก iPhone ในไตรมาสที่ผ่านมา 69,702 ล้านดอลลาร์ เพิ่มขึ้น 6%, Mac 7,780 ล้านดอลลาร์ ใกล้เคียงปีก่อน, iPad 7,023 ล้านดอลลาร์ ลดลง 25%, อุปกรณ์สวมใส่-อุปกรณ์ในบ้าน-อุปกรณ์เสริม 11,953 ล้านดอลลาร์ ลดลง 11% และ Services 23,117 ล้านดอลลาร์ เพิ่มขึ้น 11%</p>\n<p>ข้อมูลเพิ่มเติมจากช่วงแถลงผลประกอบการที่น่าสนใจมีดังนี้</p>\n<ul>\n<li>รายได้รวมทำสถิติสูงสุดในภูมิภาคยุโรป และทวีปเอเชียที่เหลือ (ไม่รวมญี่ปุ่นกับจีนแผ่นดินใหญ่)</li>\n<li>iPhone 15 ทั้งสี่รุ่น เป็นสมาร์ทโฟนขายดีที่สุดในหลายประเทศ</li>\n<li>Mac มีจำนวนเครื่องที่เปิดใช้งานรวมทำสถิติสูงสุดใหม่</li>\n<li>iPad ยังมีความท้าทายมาก ผลลัพธ์ที่ออกมาไม่น่าประหลาดใจสำหรับแอปเปิล</li>\n<li>Vision Pro ได้รับการตอบรับดีจากหลายองค์กร ที่นำมาทดสอบใช้งาน เช่น WalMart, Nike, Bloomberg และ SAP</li>\n<li>แอปเปิลยังคงลงทุนพัฒนาเทคโนโลยีใหม่ตลอด ซึ่งรวมทั้ง AI ที่ใช้เวลาและเงินทุนในการพัฒนามาก โดยจะมีการเปิดเผยรายละเอียดในสิ่งที่แอปเปิลกำลังทำภายในปีนี้</li>\n<li>แอปเปิลมีเงินสดและรายการเทียบเท่า 1.73 แสนล้านดอลลาร์</li>\n<li>iPhone 15 ขายดีกว่า iPhone 14 เมื่อเทียบระยะเวลาเท่ากัน จำนวนการอัพเกรดจากรุ่นก่อนก็เป็นสถิติใหม่</li>\n<li>ยอดขายในจีนแผ่นดินใหญ่ลดลง แต่ยังมีข่าวดีคือไตรมาสที่ผ่านมา <a href=\"https://www.blognone.com/node/137867\">iPhone เป็นแบรนด์ขายดีที่สุด</a></li>\n<li>พูดถึงผลกระทบของ<a href=\"https://www.blognone.com/node/137876\">นโยบายใหม่ App Store</a> ในกลุ่มประเทศ EU ว่าปัจจุบันกลุ่มประเทศนี้เป็นรายได้ 7% ของรายได้ App Store รวมทั่วโลก</li>\n</ul>\n<p>ที่มา: <a href=\"https://www.apple.com/newsroom/2024/02/apple-reports-first-quarter-results/\">แอปเปิล</a> และ <a href=\"https://www.macrumors.com/2024/02/01/apple-1q-2024-earnings/\">MacRumors</a></p>\n<p><img src=\"https://www.blognone.com/sites/default/files/externals/633cb8a4facba5489ae0078d131edab7.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5a82f98e7ef6d464ea75fbf398b70e3fd91c8aeaf30a44566bd257135eee4dff","category":"Thai"}
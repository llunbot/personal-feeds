{"title":"เผยรายงาน Amazon จะมอนิเตอร์การกดแป้นคีย์บอร์ดของพนักงานบริการลูกค้า ป้องกันการขโมยข้อมูล","link":"https://www.blognone.com/node/124212","date":1628825310000,"content":"<div><div><div><p>Motherboard รายงานโดยอ้างอิงเอกสารที่เผยแพร่ภายในว่า Amazon จะยกระดับการปกป้องข้อมูลลูกค้าด้วยการมอนิเตอร์การกดแป้นคีย์บอร์ดและเมาส์ของพนักงานบริการลูกค้าระหว่างทำงาน ป้องกันพนักงานที่เป็นแฮกเกอร์แฝงตัวเข้ามาเพื่อเอาข้อมูลลูกค้า โดยจะใช้เครื่องมือจากบริษัท BehavioSec</p>\n<p>หน้าเว็บไซต์ BehavioSec อธิบายว่า การเคลื่อนไหวของเมาส์ จังหวะการพิมพ์ ท่าทางสัมผัสและปัด หรือวิธีที่คนถืออุปกรณ์ ถือเป็นพฤติกรรมไบโอเมตริกซ์ ซึ่งบริษัทใช้ส่วนนี้ในการตรวจสอบบุคคลโดยพิจารณาจากวิธีที่พวกเขามีส่วนร่วมกับอุปกรณ์ โดยซอฟต์แวร์ BehavioSec ใช้งานได้กับผู้ใช้ประมาณ 750,000 ราย มีราคา 1,360,000 ดอลลาร์</p>\n<p><img src=\"https://www.blognone.com/sites/default/files/externals/762eaed8cbaca32f28bb680153b6cafb.png\" /><br />\nภาพประกอบจาก <a href=\"https://www.aboutamazon.com/news/retail/top-selling-items-on-amazon-in-2021-reflect-a-shifting-america\">Amazon</a></p>\n<p>ในเอกสารบอกด้วยว่า ความเสี่ยงในการขโมยข้อมูลสูงขึ้นพร้อมกับพนักงานที่ทำงานจากที่บ้านมากขึ้น โดยพื้นที่ที่เจอกรณีภัยคุกคามสูงคือ อินเดียราว 120 กรณี รองลงมาคือฟิลิปปินส์ ไม่เกิน 70 กรณี และสหรัฐฯ 40 กรณี</p>\n<p>ตัวอย่างสถานการณ์ที่เอกสารยกมาคือ พนักงานบริการลูกค้าทำงานที่อพาร์ทเมนต์ของตัวเอง และลุกออกจากหน้าจอโดยไม่ล็อกเครื่อง เพื่อนร่วมห้องอาจสนใจที่ว่าผู้คนซื้ออะไรจาก Amazon จากนั้นจึงเข้ามาใช้เครื่องเพื่อค้นหาข้อมูลนั้นด้วยเครื่องมือค้นหาภายใน หรืออีกตัวอย่างคือ พนักงานคนนั้นใช้ USB Rubber Ducky ป้อนข้อมูลการกดแป้นพิมพ์แบบเร็วและขโมยบันทึกของลูกค้านับพันรายการได้ในเวลาไม่ถึงชั่วโมง เป็นต้น</p>\n<p>ที่มา - <a href=\"https://www.vice.com/en/article/dyvejq/amazon-monitor-employees-keyboard-mouse\">VICE</a></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/privacy\">Privacy</a></div><div><a href=\"/topics/security\">Security</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"497720b8e37cb3bde2d4009e40925b1a29ddb64a658ff57aab6f85a4ce181390","category":"Thai"}
{"title":"อดีตทีมงาน Chrome Android บอกแถบ URL ด้านล่างไม่เวิร์คหรอก, Safari iOS 15 อย่าทำ","link":"https://www.blognone.com/node/123981","date":1627655741000,"content":"<div><div><div><p>การเปลี่ยนแปลงสำคัญอย่างหนึ่งของ iOS 15 คือ Safari ดีไซน์ใหม่ที่ย้าย URL Bar และแถบเครื่องมือลงมาด้านล่าง ซึ่งถูกวิจารณ์ไม่น้อยเพราะผู้ใช้ไม่คุ้นเคย ทำให้แอปเปิลต้องยอมปรับดีไซน์บางจุดใน Beta หลังๆ</p>\n<p>เรื่องนี้ Chris Lee อดีตพนักงานทีม Chrome Android ของกูเกิลได้เขียนเล่าว่ากูเกิลเคยลอง UI แบบนี้ตั้งแต่ปี 2016 แล้วพบว่าไม่เวิร์คจนต้องยกเลิกไป</p>\n<p>Lee บอกว่าเขาเป็นคนพัฒนาดีไซน์ใหม่นี้เอง โดยใช้ชื่อว่า Chrome Home มันคือการนำช่อง URL ไปไว้ด้านล่าง แล้วมีแถบเลื่อนที่สามารถลากขึ้นมาให้เห็นปุ่มคำสั่งต่างๆ ได้อีก</p>\n<p>แนวคิดของกูเกิลตอนนั้นคือ สมาร์ทโฟนจอใหญ่ขึ้นเรื่อยๆ เริ่มมีปัญหาในการเอื้อมหากใช้งานมือเดียว และตัว Chrome เองก็มีฟีเจอร์เพิ่มขึ้นเรื่อยๆ แต่อินเทอร์เฟซแบบเดิมไม่สามารถแสดงรายการฟีเจอร์ได้มากนัก ทำให้ทุกอย่างถูกซ่อนอยู่ในปุ่ม ... ทั้งหมด จึงต้องการแก้ปัญหาทั้งสองข้อพร้อมกันด้วย Chrome Home</p>\n<p>Lee บอกว่ากูเกิลลองสร้าง UI แบบนี้ขึ้นมาจริงๆ การทดสอบกับกลุ่มผู้ใช้พบว่ามีคนชอบในระดับหนึ่ง โดยเฉพาะกลุ่มผู้เชี่ยวชาญเทคโนโลยี แต่คนทั่วไปสับสนกับ UI แบบใหม่นี้ และหลังจากทดสอบและปรับเปลี่ยนมาหลายรอบ ถึงแม้ว่าเขาเป็นคนคิดและผลักดันไอเดียนี้มาเอง เขาก็ยอมแพ้ในท้ายที่สุด ถือเป็นบทเรียนสำคัญของตัวเขาและทีมด้วย</p>\n<p><img src=\"https://www.blognone.com/sites/default/files/externals/59c120c27b158e9d8898519fee2da4c3.jpg\" /></p>\n<p>Safari iOS 15 (ซ้าย) Chrome Home (ขวา)</p>\n<p>ที่มา - <a href=\"https://read.cv/cleer/1R6eDCnOEDMDlRjMDbq8\">Chris Lee</a>, <a href=\"https://9to5google.com/2021/07/25/google-chrome-safari-ios-15/\">9to5google</a></p>\n</div></div></div><div><div>Topics: </div><div><div><a href=\"/topics/chrome\">Chrome</a></div><div><a href=\"/topics/browser\">Browser</a></div><div><a href=\"/topics/safari\">Safari</a></div><div><a href=\"/topics/ios-15\">iOS 15</a></div><div><a href=\"/topics/user-interface\">User Interface</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dde9d7f2108851881f636bd21c5b66a219d920983b9003c4359d8995b2890893","category":"Thai"}
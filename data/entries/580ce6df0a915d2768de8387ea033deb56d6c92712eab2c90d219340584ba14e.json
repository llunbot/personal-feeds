{"title":"SpaceX นำนักบินอวกาศภารกิจ Crew-2 กลับจาก ISS สำเร็จ, ห้องน้ำใช้ไม่ได้ตลอดทาง","link":"https://www.blognone.com/node/125747","date":1636440473000,"content":"<div><div><div><p>เมื่อปลายเดือนเมษายนที่ผ่านมา SpaceX ได้ทำ<a href=\"https://www.blognone.com/node/122326\">ภารกิจ Crew-2</a> พานักบินอวกาศ 4 คนไปยังสถานีอวกาศนานาชาติ หรือ ISS ผ่านมา 199 วัน ภารกิจได้เสร็จสิ้นและนักบินอวกาศทั้งหมดกลับสู่โลกอย่างปลอดภัยแล้ววันนี้</p>\n<p>ยาน Dragon ได้แยกตัวออกจาก ISS เมื่อเวลาราวตีสองวันนี้ตามเวลาประเทศไทย ก่อนจะพุ่งเข้าสู่โลกและตกลงในอ่าวเม็กซิโก นอกชายฝั่ง Pensacola รัฐ Florida เมื่อเวลาราว 10:36 น. วันนี้</p>\n<p>ตัวยาน Dragon ลำนี้เคยใช้ในภารกิจ Demo-2 มาแล้ว ทำให้ยานลำนี้อยู่ในอวกาศรวมแล้วกว่า 260 วัน และการที่ยานของสหรัฐอเมริกาส่งนักบินอวกาศไปอยู่นอกโลก 199 วันยังเป็นสถิติใหม่อีกด้วย (ก่อนหน้านี้ใช้ยานของรัสเซียมาโดยตลอด)</p>\n<p><img src=\"https://www.blognone.com/sites/default/files/externals/533b4087e4c8494866cb5d08fd96796e.jpg\" /><em>ภาพยาน Dragon ขณะถูกยกขึ้นเรือ หลังตกลงในอ่าวเม็กซิโก | ภาพโดย NASA/Aubrey Gemignani (CC BY-NC-ND 2.0)</em></p>\n<p>นอกจากนี้ห้องน้ำบนยาน Dragon ลำนี้ยังอาจเกิดปัญหาปัสสาวะรั่วซึมเหมือนที่เจอในภารกิจ <a href=\"https://www.blognone.com/node/124826\">Inspiration4</a> ที่ท่อส่งปัสสาวะเข้าถังเก็บหลุดออกมาทำให้ปัสสาวะรั่วลงพื้น ซึ่งห้องน้ำของยาน Dragon ลำนี้ยังเป็นดีไซน์เดียวกับของภารกิจ Inspiration4 และก็ตรวจเจอร่องรอยของปัสสาวะรั่วซึมที่ยานของภารกิจ Crew-2 จริงๆ ทีมงานเลยตัดสินใจสั่งห้ามใช้ห้องน้ำตลอดการเดินทางกลับโลก ซึ่งเป็นการเดินทางสั้นๆ ราว 9 ชั่วโมง ห้องน้ำจึงอาจไม่จำเป็นนัก แต่ถ้านักบินอวกาศปวดปัสสาวะขึ้นมาก็มีผ้าอ้อมใส่ไว้ในชุดอยู่แล้ว ทั้งนี้ SpaceX ได้ออกแบบห้องน้ำใหม่ไว้แล้ว</p>\n<p>ภารกิจส่งมนุษย์ไป ISS ครั้งถัดไปคือภารกิจ Crew-3 โดยก่อนหน้านี้ตั้งเป้าว่าจะออกเดินทางวันที่ 31 ตุลาคมที่ผ่านมา แต่สภาพอากาศไม่เป็นใจเลยเลื่อนไปวันที่ 3 พฤศจิกายน แต่นักบินอวกาศคนหนึ่งมีอาการเจ็บป่วยเล็กน้อยจึงเลื่อนไปวันที่ 9 พฤศจิกายน ซึ่งก็ใกล้เคียงกับการที่นักบินภารกิจ Crew-2 จะเดินทางกลับโลกอีก NASA จึงตัดสินใจให้ Crew-2 กลับมาก่อนแล้วค่อยส่ง Crew-3 ขึ้นไป ขณะนี้ตั้งเป้าไว้วันที่ 11 พฤศจิกายนนี้</p>\n<p>ที่มา - <a href=\"https://www.space.com/spacex-crew-2-dragon-astronauts-depart-space-station\">Space.com</a>, <a href=\"https://www.nytimes.com/2021/11/08/science/spacex-diapers-toilet.html\">The New York Times</a></p>\n</div></div></div><div><div>Topics: </div><div><div><a href=\"/topics/spacex\">SpaceX</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"580ce6df0a915d2768de8387ea033deb56d6c92712eab2c90d219340584ba14e","category":"Thai"}
{"title":"ผู้กำกับเกม Astro Bot ของ PS5 ยืนยันไม่ทำเวอร์ชัน VR แน่นอน, สนใจทำเวอร์ชันพีซี","link":"https://www.blognone.com/node/141718","date":1724905087000,"content":"<div><div><div><p><a href=\"https://www.blognone.com/node/138203\">โซนี่ประกาศไว้เองตั้งแต่ต้นปี 2024</a> ว่าตลอดทั้งปีนี้จะไม่ออกเกม PS5 เกมใหญ่ๆ ที่เป็นภาคต่อของแฟรนไชส์เกมดังในเครือ จนกว่าจะถึงปี 2025 แม้ไม่บอกเหตุผลมาชัดๆ แต่ทุกคนก็น่าจะพอเข้าใจว่า<a href=\"https://www.blognone.com/node/139239\">เตรียมเกมดังๆ เอาไว้รอ PS5 Pro ที่น่าจะเปิดตัวช่วงปลายปีนี้</a></p>\n<p>แนวทางการขายเกมของ PS5 ในปี 2024 จึงเป็นการดันเกม third party แทน ซึ่งก็ประสบความสำเร็จทั้ง <a href=\"https://www.blognone.com/node/139740\">Helldivers 2</a>, <a href=\"https://www.blognone.com/node/140591\">Stellar Blade</a> และล่าสุดคือ <a href=\"https://www.blognone.com/node/141566\">Black Myth: Wukong</a></p>\n<p>ส่วนเกม first party ของโซนี่เองที่เปิดตัวในปีนี้ยังมีอยู่บ้าง เช่น <a href=\"https://www.blognone.com/node/141648\">Concord ที่ดูอาการไม่ค่อยดี</a> และเกมต่อไปในคิวคือ <a href=\"https://www.blognone.com/node/140056\">Astro Bot ที่มีกำหนดขาย 6 กันยายน 2024</a></p>\n<p><img src=\"https://www.blognone.com/sites/default/files/externals/d67f8fe0c8f5572af54f89f207b7c1f2.jpeg\" /></p>\n<p>เกม Astro Bot เป็นผลงานของ Team Asobi หนึ่งในทีมย่อยของ <a href=\"https://www.blognone.com/node/121408\">Japan Studio ที่ถูกปิดไปในปี 2021</a> โดยเกม Astro Bot ถูกพัฒนาต่อจาก <a href=\"https://www.blognone.com/node/119459\">Astro's Playroom เกมฟรีที่แถมมากับ PS5 ตั้งแต่เริ่มวางขาย</a> แต่เพิ่มรูปแบบเกมเพลย์และฉากต่างๆ ให้มากขึ้น</p>\n<p>เนื่องในโอกาสที่ Astro Bot ใกล้วางขาย บล็อก PlayStation Blog ของโซนี่เองจึงสัมภาษณ์ Nicolas Doucet ผู้กำกับและหัวหน้าสตูดิโอถึงเบื้องหลังของเกมนี้</p>\n<ul>\n<li>ไอเดียแรกสุดของ Astro Bot มาจาก Team Asobi ทดลองใช้งานคอนโทรลเลอร์ PS4 ร่วมกับกล้องของ PS4 เพื่อสร้างเดโมเป็นเกมแนว AR ชื่อว่า Little AR Man โดยใช้ตัวละครหลักเป็นหุ่นยนต์ตัวเล็กๆ เล่นกับพื้นห้องของผู้เล่นได้</li>\n<li>หุ่นยนต์ตัวนี้กลายมาเป็นคาแรกเตอร์ Astro โดยนำสไตล์หุ่นยนต์มนุษย์ของบริษัทโซนี่ มาปรับให้ดูน่ารักกว่าเดิม มีตา และมีท่าเดินที่ดูเหมือนเด็กทารก</li>\n<li>หุ่นยนต์ Astro ถูกนำมาพัฒนาต่อเป็นเกม VR ต้นแบบชื่อ The Playroom VR ในปี 2016 และกลายมาเป็นเกมหุ่นยนต์กู้ภัย Astro Bot Rescue Mission ในปี 2018 และเป็นครั้งแรกที่หุ่นยนต์มีชื่อ Astro และมีคาแรกเตอร์ที่ชัดเจนขึ้น</li>\n</ul>\n<p><img alt=\"No Description\" src=\"https://www.blognone.com/sites/default/files/externals/f3fa9e5d36fccf48fa1fd74a9c5fe089.jpg\" /></p>\n<p><img src=\"https://blog.playstation.com/tachyon/2024/08/503e1d5bf37980f07c19352040490331f1b97580.jpg?fit=1024%2C576&amp;zoom=1\" /></p>\n<ul>\n<li>เกม Astro Bot ได้พัฒนาคาแรกเตอร์ Astro ไปอีกขั้น เช่น ตาสีฟ้าบนหน้าจอแสดงความเป็นมิตร หากเป็นศัตรูจะปรับตาเป็นสีแดง, เพิ่มเครื่องยนต์เจ็ตด้านหลังสำหรับบิน, เพิ่มเสียงประกอบในสถานการณ์ต่างๆ มากขึ้น แม้ตัว Astro ยังพูดไม่ได้ก็ตาม</li>\n<li>เกม Astro Bot เพิ่มคาแรกเตอร์สัตว์ต่างๆ เข้ามามากกว่า 70 ชนิดเพื่อให้เล่นกับ Astro ได้</li>\n<li>เกมภาคนี้ยังเพิ่มคาแรกเตอร์จากเกมอื่นๆ ของโซนี่เอง เช่น Kratos, Aloy, Nathan Drake, Rachet เข้ามาเป็นร่างย่อยของ Astro เพื่อเอาใจแฟนๆ รวมถึงคาแรกเตอร์ยุคเก่าอย่าง Ape Escape และ Crash Bandicoot ด้วย แม้ว่ารายหลังจะกลายเป็นเกมในเครือคู่แข่งอย่างไมโครซอฟท์ไปแล้วก็ตาม</li>\n</ul>\n<p>Nicolas Doucet ยังให้สัมภาษณ์ยืนยันว่า Astro Bot ไม่ได้ทำมารองรับแว่น PS VR2 มาตั้งแต่แรก จึงไม่มีโอกาสที่เราจะเห็นเกมเวอร์ชัน VR แน่ๆ (แม้ว่ารากของ Astro มาจากเกม VR ก็ตาม) แต่เขาบอกว่ามีโอกาสที่จะเห็นเกมพอร์ตไปยังพีซี เหมือนกับเกมอื่นๆ ของโซนี่ด้วย</p>\n<p>ที่มา - <a href=\"https://blog.playstation.com/2024/08/26/the-evolution-of-astro-bots-adorable-character-design/?sf274395215=1\">PlayStation Blog</a>, <a href=\"https://www.videogameschronicle.com/news/crash-bandicoot-will-cameo-in-astro-bot-despite-microsofts-activision-takeover/\">VGC</a>, <a href=\"https://www.videogameschronicle.com/news/astro-bot-director-rules-out-vr-version-says-he-wants-to-hear-from-fans-about-a-pc-port/\">VGC</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/ps5\">PS5</a></div><div><a href=\"/topics/games\">Games</a></div><div><a href=\"/topics/sony\">Sony</a></div><div><a href=\"/topics/virtual-reality\">Virtual Reality</a></div><div><a href=\"/topics/playstation-vr\">PlayStation VR</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ce8c751c69ae75647e64fb7cdff0fd64f163925eef8cdd074460999242ffca6f","category":"Thai"}
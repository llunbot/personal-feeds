{"title":"แอปเปิลเพิ่มเอกสารชี้แจงการสแกนภาพโป๊เด็กบนโทรศัพท์: ไม่ทำงานหากปิด iCloud, จะไม่ยอมสแกนข้อมูลอื่นอีกแล้ว","link":"https://www.blognone.com/node/124139","date":1628528707000,"content":"<div><div><div><p>แอปเปิลเพิ่มเอกสารคำถามพบบ่อย<a href=\"https://www.blognone.com/node/124093\">สำหรับระบบสแกนภาพโป๊เด็กบน iPhone และ iPad</a> โดยตอบประเด็นที่ถูกวิจารณ์หลายประเด็น ได้แก่</p>\n<ul>\n<li><strong>แอปเปิลจะสแกนภาพทุกภาพในโทรศัพท์หรือไม่</strong>: แอปเปลยืนยันว่าจะสแกนเฉพาะภาพที่กำลังอัปโหลดขึ้น iCloud Photos เท่านั้น และระบบจะไม่ทำงานหากปิดการทำงาน iCloud Photos ทิ้ง</li>\n<li><strong>ระบบนี้ใช้ตรวจสอบภาพแบบอื่นได้หรือไม่</strong>: แอปเปิลยืนยันว่าจะรับแฮชภาพที่เข้าข่ายจากองค์กรที่ทำงานด้านความปลอดภัยเด็กเท่านั้น และจะไม่มีการแจ้งเจ้าหน้าที่รัฐโดยอัตโนมัติ แต่เจ้าหน้าที่ของแอปเปิลจะตรวจสอบซ้ำเสมอ</li>\n<li><strong>จะทำอย่างไรหากรัฐบาลบังคับให้ค้นภาพชนิดอื่น</strong>: แอปเปิลยืนยันว่าจะปฎิเสธคำขอจากรัฐบาลต่างๆ ให้ตรวจสอบภาพแบบอื่น และยืนยันว่าที่ผ่านมา<a href=\"https://www.blognone.com/node/78002\">ต่อสู้กับคำขอของรัฐบาลที่จะให้ช่วยลดความเป็นส่วนตัวผู้ใช้</a></li>\n</ul>\n<p>ประเด็นต่างๆ ในเอกสารนี้เป็นการย้ำข้อความในเอกสารที่แอปเปิลเคยแจ้งมาก่อนแล้วในวันเปิดตัวระบบนี้ แต่น่าสังเกตว่าแอปเปิลย้ำถึงการต่อสู้กับ FBI ที่สั่งให้แอปเปิลทำรอมปลดล็อกโทรศัพท์เพื่อสอบสวนคดี แต่<a href=\"https://www.blognone.com/node/100263\">แอปเปิลกลับยอมย้ายข้อมูล iCloud ของลูกค้าในจีนออกไปยังเซิร์ฟเวอร์ของบริษัทภายนอกตามคำสั่งรัฐบาลจีน</a>โดยไม่โต้แย้งอะไร หรือบางกรณีเช่นก่อนหน้านี้แอปเปิล<a href=\"https://support.apple.com/en-eg/HT204168\">เคยไม่เปิดบริการ FaceTime ในซาอุดิอาระเบีย, ปากีสถาน, และสหรัฐอาหรับเอมิเรตส์</a> แม้ว่าจะปล่อยอัพเดตเพิ่มบริการมาในบางประเทศภายหลัง</p>\n<p>ที่มา - <a href=\"https://www.apple.com/child-safety/pdf/Expanded_Protections_for_Children_Frequently_Asked_Questions.pdf\">Apple</a></p>\n<p><img src=\"https://www.blognone.com/sites/default/files/externals/ba7ce76bd4e1ffeb074eaf03a4158a6a.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/privacy\">Privacy</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"428e3c5e4270de17bce7b93902c646dc60d78dfe6ec5d09aa2eebeded0737b09","category":"Thai"}
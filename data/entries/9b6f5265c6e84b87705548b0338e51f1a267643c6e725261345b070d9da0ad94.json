{"title":"ซีอีโอ Uber มอง Tesla ในตลาด Robotaxi ว่าบริษัทเลือกแนวทางร่วมมือเพราะ \"ไม่มีใครอยากแข่งกับ Tesla\"","link":"https://www.blognone.com/node/144723","date":1739691435000,"content":"<div><div><div><p>Dara Khosrowshahi ซีอีโอ Uber ให้สัมภาษณ์กับ Stratechery ในหลายประเด็นตั้งแต่ก่อนมา<a href=\"https://www.blognone.com/node/95124\">รับตำแหน่งซีอีโอที่ Uber</a> ไปจนถึงมุมมองเรื่องรถยนต์ขับเคลื่อนอัตโนมัติ ซึ่ง Uber ได้<a href=\"https://www.blognone.com/node/119994\">ยกเลิกการพัฒนาและวิจัยส่วนนี้ในบริษัท</a>ทั้งหมด เปลี่ยนมาใช้วิธีร่วมมือกับบริษัทอื่นแทน</p>\n<p>Khosrowshahi ตอบคำถามเรื่องที่ Tesla <a href=\"https://www.blognone.com/node/142515\">เตรียมให้บริการ Robotaxi</a> หรือรถแท็กซี่อัตโนมัติผ่านแอป Tesla ว่าไม่มีใครอยากแข่งกับ Tesla ตรง ๆ เพราะศักยภาพของ Tesla นั้นสูงมาก แต่ที่ Uber จะทำคือการเป็นพันธมิตรให้ความร่วมมือ เพราะ Uber วันนี้ก็มีรถยนต์ในระบบที่เป็น Tesla หลายแสนคัน คนขับเหล่านี้สามารถแปลงระบบรถเป็นอัตโนมัติในแอป Uber เมื่อเริ่มให้บริการได้ทันทีเช่นกัน การร่วมมือกันย่อมสร้างมูลค่าที่ดีกว่าต่างคนต่างทำ</p>\n<p>เขายกตัวอย่างสถานการณ์นี้ว่าเหมือนกับร้าน McDonald’s และแพลตฟอร์มเดลิเวอรี Uber Eats นั่นคือ McDonald’s ก็มีแอป มีระบบสั่ง-ส่งอาหารเอง แต่ McDonald’s ก็เป็นพันธมิตรบนแพลตฟอร์มเดลิเวอรีด้วย ทั้งหมดเพื่อเพิ่มโอกาสตลาดให้มากที่สุดนั่นเอง ซึ่ง Uber ก็จะทำแบบนี้กับตลาด Robotaxi</p>\n<p>ปัจจุบัน Uber มีตัวเลือกในการเรียกใช้งานรถยนต์อัตโนมัติในบางเมืองผ่านความร่วมมือกับทั้ง <a href=\"https://www.blognone.com/node/133966\">Waymo</a> และ <a href=\"https://www.blognone.com/node/141604\">Cruise</a> ซึ่งสองแพลตฟอร์มนี้ก็มีแอปเรียกรถของตนเองเช่นกัน</p>\n<p>ใน<a href=\"https://www.blognone.com/node/144531\">รายงานผลประกอบการของ Uber ไตรมาสที่ผ่านมา</a> Khosrowshahi บอกว่ารถยนต์อัตโนมัติเป็นโอกาสที่ยิ่งใหญ่มากของบริการเรียกรถแท็กซี่ ในระดับ 1 ล้านล้านดอลลาร์ เฉพาะในสหรัฐอเมริกา</p>\n<p>ที่มา: <a href=\"https://stratechery.com/2025/an-interview-with-uber-ceo-dara-khosrowshahi-about-aggregation-and-autonomy/\">Stratechery</a> ผ่าน <a href=\"https://www.entrepreneur.com/business-news/uber-ceo-wants-to-partner-with-tesla-musk-on-autonomous/487141\">Entrepreneur</a></p>\n<p><img alt=\"No Description\" src=\"https://www.blognone.com/sites/default/files/externals/a76e645fd3bd3d592edc13655823e701.jpg\" /></p>\n<p>สไลด์ของ Uber ที่พูดถึงโอกาสของรถยนต์อัตโนมัติกับบริการเรียกรถ</p>\n<p><img alt=\"No Description\" src=\"https://www.blognone.com/sites/default/files/externals/b2400b93fb1653f6027a9cef3866ded2.png\" /></p>\n</div></div></div><div><div>Topics: </div><div><div><a href=\"/topics/uber\">Uber</a></div><div><a href=\"/topics/tesla\">Tesla</a></div><div><a href=\"/topics/dara-khosrowshahi\">Dara Khosrowshahi</a></div><div><a href=\"/topics/robotaxi\">Robotaxi</a></div><div><a href=\"/topics/ride-hailing\">Ride-Hailing</a></div><div><a href=\"/topics/self-driving-car\">Self-Driving Car</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9b6f5265c6e84b87705548b0338e51f1a267643c6e725261345b070d9da0ad94","category":"Thai"}
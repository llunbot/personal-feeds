{"title":"[ไม่ยืนยัน] Apple ห้ามพนักงานสร้างห้อง Slack หารือเรื่องจ่ายค่าจ้าง อ้างผิดกฎใช้ Slack ในองค์กร","link":"https://www.blognone.com/node/124528","date":1630459360000,"content":"<div><div><div><p>มีดราม่าเรื่องราวในองค์กรเกิดขึ้น เมื่อมีรายงานว่า Apple แบนการสร้างห้อง Slack ที่ไว้พูดคุยหารือเกี่ยวกับการจ่ายค่าตอบแทนแก่พนักงาน โดยบริษัทอ้างว่าหัวข้อการพูดคุยนี้ ไม่เป็นไปตามข้อกำหนดการใช้งาน Slack ของบริษัท</p>\n<p>ข้อกำหนดการใช้งาน Slack ของบริษัทระบุว่า ช่อง Slack สำหรับกิจกรรมและงานอดิเรกที่ไม่ได้รับการยอมรับว่าเป็น Apple Employee club หรือ Diversity Network Associations (DNA) จะไม่ได้รับอนุญาตให้สร้าง</p>\n<p>แต่ดูเหมือนกฎข้างต้นจะไม่ได้บังคับใช้อย่างทั่วถึง เพราะในองค์กร Apple มีห้อง Slack ที่พูดคุยกิจกรรมไม่เกี่ยวกับงานมากมาย เช่น ห้อง #fun-dogs (สมาชิกมากกว่า 5,000 คน) #gaming (สมาชิกมากกว่า 3,000 คน) และ #dad-jokes (สมาชิกมากกว่า 2,000 คน)</p>\n<p><img src=\"https://www.blognone.com/sites/default/files/externals/c7381acabe83a67d668409aa613c938d.jpg\" /></p>\n<p>Vincent P. White ทนายความด้านการจ้างงานให้ความเห็นว่า การอ้างเงื่อนไข Slack อาจเป็นเพียงข้ออ้างในการปิดกั้นการอภิปรายเรื่องค่าจ้างที่ไม่เท่าเทียมกันในที่ทำงาน ซึ่งถ้าทำแบบนั้นตรงๆ จะผิดกฎหมายแรงงาน</p>\n<p>เรื่องการจ่ายค่าจ้างอย่างเป็นธรรม เป็นประเด็นร้อนในกลุ่มพนักงาน Apple ในช่วงไม่กี่เดือนที่ผ่านมา บริษัทปิดกั้นการสำรวจข้อมูลคนทำงาน โดยมีการสำรวจหนึ่งของวิศวกรใน Apple ชื่อ Cher Scarlett ที่ทำการสำรวจต่อได้ และเบื้องต้นพบว่า มีความเหลื่อมล้ำค่าจ้างระหว่างชาย-หญิง 6%</p>\n<p>Apple ยังไม่ออกมาพูดอะไรต่อกรณีนี้</p>\n<p>ที่มา - <a href=\"https://www.theverge.com/2021/8/31/22650751/apple-bans-pay-equity-slack-channel\">The Verge</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/labour\">Labour</a></div><div><a href=\"/topics/salary\">Salary</a></div><div><a href=\"/topics/slack\">Slack</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0b99bed8e2c36b68d292833fc965f899795b453df57b23d1c858c78dbb7ae1d5","category":"Thai"}
{"title":"NPR และ PBS ยุติการใช้ Twitter หลังถูกแปะป้ายผิดประเภท ว่าเป็นสื่อที่ได้ทุนจากรัฐบาล","link":"https://www.blognone.com/node/133410","date":1681368824000,"content":"<div><div><div><p>องค์กรสื่อสาธารณะรายใหญ่ของสหรัฐอเมริกา 2 แห่งคือ National Public Radio (NPR) และ Public Broadcasting Service (PBS) ประกาศหยุดใช้งาน Twitter แล้ว หลังถูกแปะป้ายว่าเป็นสื่อที่ได้รับเงินทุนจากรัฐบาล (Government-funded Media)</p>\n<p>Twitter ยุค Elon เพิ่ง<a href=\"https://www.blognone.com/node/133364\">เพิ่มป้าย Government-funded Media เข้ามาเพื่อบ่งบอกว่าได้เงินทุนจากรัฐบาล</a> แต่กลับใช้ป้ายเหล่านี้กับสื่อสาธารณะ (public broadcasting) ที่ไม่ได้เงินจากรัฐโดยตรงด้วย เช่น BBC, PBS, NPR สร้างความไม่พอใจให้สื่อเหล่านี้ ที่มีสถานะเป็นอิสระและไม่ถูกกำกับดูแลโดยรัฐบาล (\"government\" ไม่ใช่ \"state\")</p>\n<p><a href=\"https://www.blognone.com/node/133398\">Elon Musk เพิ่งให้สัมภาษณ์กับ BBC</a> และยอมรับว่าการแปะป้ายของ Twitter ไม่ถูกต้อง พร้อมสัญญาว่าจะเปลี่ยนป้ายของ BBC เป็น \"ได้รับทุนจากสาธารณะ\" (publicly-funded) แต่ตอนนี้ยังไม่ได้เปลี่ยน และไม่ระบุว่าจะเปลี่ยนเมื่อไร <strong>อัพเดต</strong> ล่าสุดเปลี่ยนป้ายให้แล้ว แต่เปลี่ยนเฉพาะ BBC</p>\n<p><img alt=\"No Description\" src=\"https://www.blognone.com/sites/default/files/externals/ef9c3c5ea6af4bdc2f18a543a5b6b70d.png\" /></p>\n<p>NPR เป็นสื่อสาธารณะรายแรกที่ประกาศหยุดโพสต์ข่าวลงบัญชี Twitter ทั้งหมด 52 บัญชี เพื่อประท้วง Twitter เรื่องการแปะป้ายผิดประเภท โดย John Lansing ซีอีโอของ NPR ระบุว่าแม้ Twitter เปลี่ยนป้ายแล้ว ทาง NPR ก็จะยังไม่กลับมาโพสต์ในทันที เพราะเสียความเชื่อมั่นต่อ Twitter ไปแล้ว จึงอยากขอดูก่อนว่า Twitter จะกลับมาทำตัวน่าเชื่อถือได้อีกหรือไม่</p>\n<p>ส่วน PBS ก็ยืนยันว่าหยุดโพสต์อัพเดตลง Twitter แล้ว หลังพบปัญหาเรื่องป้ายผิดประเภท พร้อมบอกว่าจะไม่กลับไปใช้ Twitter แล้วเช่นกัน</p>\n<p><img alt=\"No Description\" src=\"https://www.blognone.com/sites/default/files/externals/6bf2a2f6812e8ebd86bafff5968a6302.jpg\" /></p>\n<p>รายได้ของ NPR และ PBS มาจากหลายทาง โดยส่วนหนึ่งได้มาจาก Corporation for Public Broadcasting (CPB) ซึ่งเป็นหน่วยงานของรัฐที่ได้รับงบประมาณจากสภาคองเกรส (แต่ไม่ใช่จากรัฐบาล), เงินสนับสนุนจากสมาชิกในเครือข่ายช่องทีวี-วิทยุท้องถิ่น และเงินบริจาคจากภาคเอกชน</p>\n<p>กรณีของ Thai PBS ในประเทศไทยก็ได้ต้นแบบแนวทางการเป็นสื่อสาธารณะที่ไม่อยู่ใต้กำกับรัฐบาล จากทั้ง PBS และ BBC แม้แหล่งที่มาของเงินอาจแตกต่างกัน โดย Thai PBS ได้เงินจากภาษีเหล้าและยาสูบ</p>\n<p><img alt=\"No Description\" src=\"https://www.blognone.com/sites/default/files/externals/55df02eb4f5518817ce128b8ac04be51.png\" /></p>\n<p>ที่มา - <a href=\"https://www.npr.org/2023/04/12/1169269161/npr-leaves-twitter-government-funded-media-label\">NPR</a>, <a href=\"https://www.axios.com/2023/04/12/pbs-twitter-government-funded-label\">Axios</a></p>\n</div></div></div><div><div>Topics: </div><div><div><a href=\"/topics/twitter\">Twitter</a></div><div><a href=\"/topics/media\">Media</a></div><div><a href=\"/topics/bbc\">BBC</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0614a658042cabacf1f0a639fc550cd7dbc500bb14a47c41712d11014cef416e","category":"Thai"}
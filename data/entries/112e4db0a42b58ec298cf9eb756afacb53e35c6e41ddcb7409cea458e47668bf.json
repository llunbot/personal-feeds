{"title":"ก้าวไกลเผยนโยบาย รื้อแนวทางก.ดิจิทัลฯ ใหม่ ยกเลิกศูนย์ข่าวปลอม, เน้น Open Data, Security","link":"https://www.blognone.com/node/134388","date":1686893579000,"content":"<div><div><div><p>พรรคก้าวไกลเผยนโยบายที่เจาะจงเรื่องการแก้ปัญหาโครงสร้างพื้นฐานดิจิทัล โดยมุ่งเน้นไปที่แนวทางของกระทรวงดิจิทัลและเศรษฐกิจเพื่อสังคม เนื่องจากมองว่า เป็นกระทรวงที่เป็นฟันเฟืองสำคัญและมีศักยภาพ แต่ที่ผ่านมาไม่ค่อยได้รับความสำคัญในแง่บทบาทระดับประเทศนอกจาก “บล็อกเว็บ” โดยประกาศแนวทางของกระทรวงทั้งหมด 5 ข้อ</p>\n<p><strong>1. Single Digital ID</strong></p>\n<p>ทำให้บัตรประชาชนหรือเลข 13 หลัก สามารถเชื่อมต่อฐานข้อมูลระหว่างหน่วยงานรัฐได้ทั้งหมด เพียงแค่ยื่นบัตรประชาชนหรือกรอกเลข 13 หลัก ก็สามารถเข้ารับบริการได้ทันที หลังจากที่ผ่านมาเราได้ยินกันบ่อย แต่แทบไม่เคยใช้ได้ในทางปฏิบัติ โดยพรรคจะเชื่อมโยงระบบที่กระจัดกระจายของหลายหน่วยให้มารวมกันที่ระบบเดียว</p>\n<p><strong>2. โครงสร้างพื้นฐานด้านข้อมูล</strong></p>\n<p>เน้นพัฒนาโครงสร้างพื้นฐานข้อมูลที่จะทำให้เกิดการพัฒนาทางเศรษฐกิจ ความฝันของพรรคคือ การสร้างฐานข้อมูลขนาดใหญ่ที่รวบรวมข้อมูลของภาครัฐและเอกชน จัดเก็บไว้ข้อมูลเดียวกันและเปิดให้ทุกคนนำไปใช้ประโยชน์ ภายใต้มาตรฐานความปลอดภัยและการรักษาสิทธิข้อมูลส่วนบุคคล</p>\n<p><img alt=\"No Description\" src=\"https://www.blognone.com/sites/default/files/externals/610ca48924ab1930d26b7ad0c335bcdb.png\" /></p>\n<p><strong>3.เปิดข้อมูลภาครัฐทั้งหมดให้เป็น “รัฐเปิดเผย”</strong></p>\n<p>พรรคมีนโยบายเปิดเผยข้อมูลของภาครัฐเป็นสาธารณะและโอเพนซอร์ส โดยจะเริ่มจากข้อมูลการจัดซื้อจัดจ้างทั้งหมดจะต้องออกมาในรูปแบบที่เข้าถึงและตรวจสอบได้ ต้องเปลี่ยนจาก PDF ที่สแกนมาจากกระดาษให้อยู่ในรูปแบบข้อมูลที่สามารถดึงออกมาประมวลผลได้ และการประชุมต่างๆ ของหน่วยงานรัฐต้องมีการไลฟ์สดการประชุมให้ประชาชนสืบค้นได้</p>\n<p><strong>4. การรักษาความปลอดภัยทางไซเบอร์</strong></p>\n<p>จะเริ่มจากการแก้ปัญหาเพจหน่วยงานรัฐถูกแฮค สิ่งที่ก้าวไกลทำได้ทันที โดยการให้รัฐมนตรีว่าการกระทรวงดิจิทัลคนใหม่ เรียกคุยกับทุก social media platform ให้บังคับใช้ MFA ซึ่งไม่จำเป็นต้องรอจัดซื้อจัดจ้าง ไม่ต้องใช้งบประมาณ เพจไหนไม่ทำตามก็จะถูกระงับการใช้งานจนกว่าจะปฏิบัติตาม</p>\n<p>ในระยะยาวรัฐบาลพรรคก้าวไกลจะทำให้คลาวด์กลางภาครัฐเกิดขึ้นจริง เพื่อป้องกันระบบจากการถูกแฮค และผลักดันกฎหมาย Data Protection Act เพื่อปกป้องข้อมูลส่วนบุคคลของประชาชนที่มีมาตรฐานมากขึ้น</p>\n<p><strong>5. ยุบศูนย์ต่อต้านข่าวปลอม และเลิกบทบาทปิดกั้นสิทธิเสรีภาพทั้งหมด</strong></p>\n<p>แนวคิดของไอเดียนี้คือ \"การบอกว่าอะไรจริงไม่จริง ไม่ใช่หน้าที่ของรัฐ แต่เป็นหน้าที่ของสังคม\" โดยจะเปิดให้ทุกภาคส่วนเข้ามาตรวจสอบ ถกเถียง นำเสนอชุดความจริงได้ กระทรวงดิจิทัลภายใต้รัฐบาลก้าวไกลจะไม่ได้มีหน้าที่บล็อกเว็บไซต์ แต่เอื้อให้สังคมเกิดสิทธิและเสรีภาพ หนึ่งใน 45 กฎหมายที่พรรคก้าวไกลเสนอ คือ พ.ร.บ.คอมพิวเตอร์ ที่จะยกเลิกอำนาจรัฐในการปิดปากประชาชน</p>\n<blockquote><p>รู้สึกหรือไม่ ว่าการที่เราต้องกรอกชื่อ-ที่อยู่ตามบัตรประชาชนทุกครั้งที่เราต้องไปติดต่อขอรับบริการจากหน่วยราชการนั้นเป็นปัญหา?ทำไมหลังจากที่รัฐบาลไทยพูดถึงนโยบาย Single Digital ID มาแล้วไม่ต่ำกว่า 10 ปี แต่ทุกครั้งที่ประชาชนต้องการรับสวัสดิการจากรัฐ… <a href=\"https://t.co/lE0p8gLv9U\">pic.twitter.com/lE0p8gLv9U</a></p>\n<p>— พรรคก้าวไกล - Move Forward Party (@MFPThailand) <a href=\"https://twitter.com/MFPThailand/status/1669539683544735745?ref_src=twsrc%5Etfw\">June 16, 2023</a></p></blockquote>\n<p>ที่มา: <a href=\"https://twitter.com/mfpthailand/status/1669539683544735745?s=46&amp;t=rU18nHl265EM0eKPhNrIzQ\">พรรคก้าวไกล - Move Forward Party</a></p>\n</div></div></div><div><div>Topics: </div><div><div><a href=\"/topics/ministry-digital-economy\">Ministry of Digital Economy</a></div><div><a href=\"/topics/thailand\">Thailand</a></div><div><a href=\"/topics/government\">Government</a></div></div></div>","author":"Chomsu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"112e4db0a42b58ec298cf9eb756afacb53e35c6e41ddcb7409cea458e47668bf","category":"Thai"}
{"title":"Firefox เปิดช่องให้ซอฟต์แวร์ Data Loss Prevention เข้าถึงได้ แก้ปัญหาการฝัง DLL","link":"https://www.blognone.com/node/145503","date":1743046631000,"content":"<div><div><div><p>ซอฟต์แวร์ตระกูล Data Loss Prevention (DLP) ป้องกันความลับองค์กรรั่วไหล มักใช้เทคนิค DLL injection ฝังโค้ด (ไฟล์ DLL) ของซอฟต์แวร์ DLP ลงไปในซอฟต์แวร์ตัวอื่น เช่น เว็บเบราว์เซอร์ เพื่อมอนิเตอร์พฤติกรรมการเข้าเว็บของผู้ใช้งาน ว่าได้อัพโหลดข้อมูลขององค์กรลงไปหรือไม่ ไม่ว่าจะตั้งใจหรือไม่ก็ตาม</p>\n<p>การฝัง DLL injection ไม่ใช่ท่าที่ดีนักในแง่ความปลอดภัย เสถียรภาพ (<a href=\"https://www.blognone.com/node/141121\">คล้ายกรณี CrowdStrike</a>) และอาจเกิดบั๊กที่ซอฟต์แวร์สองตัวตีกันเอง ทำให้ตรวจสอบหาสาเหตุของปัญหาได้ยาก ในช่วงหลังเว็บเบราว์เซอร์บางตัว เช่น Chrome จึง \"เปิดช่อง\" ให้ซอฟต์แวร์ DLP เข้ามาตรวจสอบเนื้อหาบนหน้าเว็บได้ผ่าน <a href=\"https://github.com/chromium/content_analysis_sdk\">Content Analysis Connector Agent SDK</a></p>\n<p>ล่าสุด Mozilla ประกาศว่า Firefox จะรองรับ Content Analysis Connector Agent SDK ด้วยเช่นกัน เพื่อแก้ปัญหาซอฟต์แวร์ DLP ฝัง DLL เข้ามา (แนวทางเดียวกับที่ <a href=\"https://www.blognone.com/node/141980\">Windows จะเปิดช่องให้เพิ่ม หลังปัญหา CrowdStrike</a>) การเลือกใช้ชุด SDK ของ Chrome อยู่แล้วทำให้ซอฟต์แวร์ DLP ไม่ต้องทำอะไรเพิ่ม</p>\n<p>การเปลี่ยนแปลงจะมีผลใน Firefox 138 เฉพาะการใช้งานแบบองค์กรเท่านั้น (เพราะถือว่าองค์กรมีสิทธิเข้าถึงข้อมูลของพนักงานตามนโยบายบริษัท) โดยต้องเปิดใช้ Firefox Enterprise Policy ก่อนถึงจะสามารถเรียกใช้ Content Analysis SDK ได้</p>\n<p>ที่มา - <a href=\"https://hacks.mozilla.org/2025/03/improving-firefox-stability-in-the-enterprise-by-reducing-dll-injection/\">Mozilla</a></p>\n<p><img alt=\"No Description\" src=\"https://www.blognone.com/sites/default/files/externals/c38cfcaa49e2424eae9ce7dcdad0a1f5.png\" /></p>\n</div></div></div><div><div>Topics: </div><div><div><a href=\"/topics/firefox\">Firefox</a></div><div><a href=\"/topics/security\">Security</a></div><div><a href=\"/topics/enterprise\">Enterprise</a></div><div><a href=\"/topics/privacy\">Privacy</a></div><div><a href=\"/topics/browser\">Browser</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ee0746422913f0a842cc8c833af35864c155be0f045e87281d9e58834ce80df6","category":"Thai"}
{"title":"BioWare ปลดพนักงานอีก 50 คน ขอโฟกัสที่ Dragon Age กับ Mass Effect แค่สองเกม","link":"https://www.blognone.com/node/135423","date":1692846212000,"content":"<div><div><div><p>ปีนี้เราเห็น<a href=\"https://www.blognone.com/node/135337\">เกม Baldur's Gate 3 ที่พัฒนาโดย Larian Studios ประสบความสำเร็จอย่างสูง</a> แต่สถานการณ์ของ BioWare ผู้พัฒนาเกมภาคต้นฉบับ 1-2 กลับตรงกันข้าม</p>\n<p>ล่าสุด BioWare ประกาศปลดพนักงานออกราว 50 คน โดยให้เหตุผลว่าปรับลดค่าใช้จ่าย ให้ทำงานได้คล่องตัวขึ้น และยืนยันว่าไม่กระทบเกมที่กำลังพัฒนาอยู่คือ <a href=\"https://www.blognone.com/node/128822\">Dragon Age: Dreadwolf</a> และ <a href=\"https://www.blognone.com/node/126629\">Mass Effect ภาคใหม่</a></p>\n<p>ก่อนหน้านี้ <a href=\"https://www.blognone.com/node/134568\">BioWare เพิ่งโอนถ่ายเกมออนไลน์ Star Wars: The Old Republic พร้อมพนักงานบางส่วนให้สตูดิโอภายนอก Broadsword รับไปทำต่อ</a> อีกทั้งปลดพนักงานออกจำนวนหนึ่ง เท่ากับว่าตอนนี้ BioWare เหลือเกมอยู่ในโปรเจคแค่ 2 เกมเท่านั้น บริษัทบอกว่าตอนนี้จะโฟกัสที่เกมเล่นคนเดียวเน้นเนื้อเรื่อง (story-driven single-player) ซึ่งเป็นสิ่งที่บริษัทเชี่ยวชาญที่สุด ดังนั้นจะต้องรักษาคุณภาพของเกมใหม่ให้ออกมาดี สมกับชื่อแบรนด์ Dragon Age ที่สั่งสมมานาน ส่วน Mass Effect ภาคใหม่ยังอยู่ในช่วง pre-production</p>\n<p>ในรอบ 5-6 ปีที่ผ่านมา BioWare ประสบปัญหาพัฒนาเกมได้ไม่เข้าเป้า ทั้ง <a href=\"https://www.blognone.com/node/93362\">Mass Effect: Andromeda (2017) ที่มีปัญหาคุณภาพ</a> และ <a href=\"https://www.blognone.com/node/109034\">Anthem (2019) ที่มีปัญหาคุณภาพยิ่งกว่า</a> บริษัทเลือก<a href=\"https://www.blognone.com/node/121381\">หยุดพัฒนา Anthem ในปี 2021</a> เพื่อโฟกัสกับเกมใหม่ที่ต้องการกอบกู้ชื่อของบริษัทกลับมา</p>\n<p><img alt=\"No Description\" src=\"https://www.blognone.com/sites/default/files/externals/fac340863d60c1d01585883a216b4046.jpg\" /></p>\n<p>ที่มา - <a href=\"https://blog.bioware.com/2023/08/23/an-update-on-the-state-of-bioware/\">BioWare</a></p>\n</div></div></div><div><div>Topics: </div><div><div><a href=\"/topics/bioware\">BioWare</a></div><div><a href=\"/topics/games\">Games</a></div><div><a href=\"/topics/dragon-age\">Dragon Age</a></div><div><a href=\"/topics/mass-effect\">Mass Effect</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b9e567f5ae72895c9db0439c7ec37b860fdc28e1eb3124bbc71c71391918bd12","category":"Thai"}
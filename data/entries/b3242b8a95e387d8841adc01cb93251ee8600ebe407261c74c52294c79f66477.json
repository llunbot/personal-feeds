{"title":"Synopsys เปิดตัวเครื่องมือใช้ AI สร้างชิปทั้งกระบวนการ ตั้งแต่ออกแบบจนผลิตจริง","link":"https://www.blognone.com/node/133276","date":1680507709000,"content":"<div><div><div><p>Synopsys บริษัทผู้สร้างซอฟต์แวร์ออกแบบวงจรอิเล็กทรอนิกส์ (electronic design automation หรือ EDA) เปิดตัว Synopsys.ai ระบบใช้ AI ช่วยออกแบบชิปทั้งกระบวนการ</p>\n<p>ชิปในปัจจุบันมีขนาดใหญ่และซับซ้อนขึ้นเรื่อยๆ มีทรานซิสเตอร์ระดับหลายพันล้านตัว จึงเริ่มเป็นเรื่องเกินความสามารถของมนุษย์ในการออกแบบและตรวจสอบความถูกต้องของวงกร แม้ว่าการนำ AI มาช่วยงานบางส่วนเป็นสิ่งที่เกิดมาสักพักแล้ว แต่ Synopsys ก็คุยว่าระบบ Synopsys.ai เป็นระบบแรกที่ใช้ AI ทำได้ทั้งกระบวนการ ตั้งแต่ออกแบบสถาปัตยกรรม ไปจนถึงทดสอบและผลิตจริง (ใช้คำว่า First Full-Stack, AI-Driven EDA Suite)</p>\n<p>Synopsys มีซอฟต์แวร์ DSO.ai ช่วยออกแบบชิปอยู่ก่อนแล้ว (มีการใช้งานในระดับโปรดักชันแล้ว) ล่าสุดเปิดตัวซอฟต์แวร์เพิ่มครบไลน์คือ VSO.ai (functional verification) และ TSO.ai (silicon test) จึงเรียกชื่อรวมๆ ว่า Synopsys.ai</p>\n<p>Synopsys ยังบอกว่าลูกค้าของตัวเองหลายราย เช่น NVIDIA, TSMC, IBM, MediaTek, Renesas นำโซลูชันนี้ไปใช้ออกแบบชิป และช่วยลดการทำงานของมนุษย์ลงได้มาก ตัวอย่างของ Renesas ที่ทำชิปสำหรับรถยนต์ สามารถลดเวลาการทำงานลงได้หลายสัปดาห์ และมีประสิทธิภาพในการตรวจสอบ (verification) เพิ่มขึ้น 30%</p>\n<p><img alt=\"No Description\" src=\"https://www.blognone.com/sites/default/files/externals/4aea205edda64c631de5a5c346cedde0.jpg\" /></p>\n<p>ที่มา - <a href=\"https://news.synopsys.com/2023-03-29-Synopsys-ai-Unveiled-as-Industrys-First-Full-Stack,-AI-Driven-EDA-Suite-for-Chipmakers\">Synopsys</a>, <a href=\"https://blogs.synopsys.com/from-silicon-to-software/2023/03/29/synopsys-ai-eda-tools/\">Synopsys Blog</a>, <a href=\"https://www.anandtech.com/show/18798/synopsysai-aipowered-eda-suite-accelerates-chip-design-and-cuts-costs-\">AnandTech</a></p>\n</div></div></div><div><div>Topics: </div><div><div><a href=\"/topics/synopsys\">Synopsys</a></div><div><a href=\"/topics/semiconductor\">Semiconductor</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b3242b8a95e387d8841adc01cb93251ee8600ebe407261c74c52294c79f66477","category":"Thai"}
{"title":"Digital Public Infrastructure","link":"https://markpeak.net/digital-public-infrastructure/","date":1735306569000,"content":"<p>อ่านบทความของ Bill Gates เขียนถึง <a href=\"https://www.gatesnotes.com/Digital-public-infrastructure\">Digital Public Infrastructure</a> (มีตัวต่อด้วยคือ DPI ที่ไม่ใช่ความละเอียดหน้าจอ) คิดว่าเป็นประเด็นที่น่าสนใจดี โดยเฉพาะกับประเทศกำลังพัฒนา</p>\n<p>Gates บอกว่าเดินทางไปทั่วโลกแล้วเห็นความสำคัญของ DPI ที่กลายเป็นโครงสร้างพื้นฐานสำคัญสำหรับภาครัฐในการบริการประชาชน ช่วยแก้ปัญหาวิกฤตต่างๆ รวมถึงสร้างเศรษฐกิจ</p>\n<p>DPI ในความหมายของ Gates ประกอบด้วย 3 ส่วนหลัก (core components) ได้แก่</p>\n<ul>\n<li>Digital ID ที่ใช้พิสูจน์ตัวตน</li>\n<li>ระบบการจ่ายเงินดิจิทัล</li>\n<li>แพลตฟอร์มแลกเปลี่ยนข้อมูล</li>\n</ul>\n<blockquote><p>There are a few core components that constitute DPI: digital ID systems that securely prove who you are, payment systems that move money instantly and cheaply, and data exchange platforms that allow different services to work together seamlessly.</p></blockquote>\n<p>ตัวอย่างที่ Gates ยกขึ้นมาให้ดูคือ อินเดีย ที่เข้มแข็งเรื่อง DPI โดยเฉพาะ 2 ส่วนแรกคือ ระบบยืนยันตัวตนดิจิทัลคือ <a href=\"https://en.wikipedia.org/wiki/Aadhaar\">Aadhaar</a> (เลขประจำตัวประชาชนของอินเดีย 12 หลัก เริ่มทำในปี 2009) และระบบชำระเงินผ่านมือถือ <a href=\"https://en.wikipedia.org/wiki/Unified_Payments_Interface\">Unified Payments Interface (UPI)</a> เริ่มทำปี 2016 ทั้งสองส่วนช่วยทำให้ประชาชนอินเดียมีบัญชีธนาคารใช้เพิ่มขึ้น 2 เท่า (แตะ 78%) ภายใน 10 ปี เข้าถึงกลุ่ม unbanked อย่างผู้หญิงอินเดีย มีบัญชีธนาคารเพิ่มขึ้น 3 เท่า แก้ปัญหาความไม่เท่าเทียมทางเพศ (เช่น ต้องพึ่งพาบัญชีของสามี แม้ทะเลาะกัน) ไปได้มาก</p>\n<p>ส่วนข้อ 3 เรื่องแพลตฟอร์มข้อมูล Gates ยกตัวอย่างของเคนยา ที่มีระบบของภาครัฐแจ้งเตือนข้อมูลผลผลิตทางการเกษตร และสภาพอากาศแบบ geo-tagging ไปยังเกษตรกร 6 ล้านคน และตัวอย่างของ Côte D’Ivoire (ไอวอรี่โคสต์) ที่มี<a href=\"https://www.who.int/news-room/feature-stories/detail/digital-payments-to-health-workers-boost-retention--motivation--and-impact#:~:text=9%20February%202024,the%20UN%20Sustainable%20Development%20Goals.\">ระบบติดตามการฉีดวัคซีนโปลิโอ และจ่ายเงินให้ผู้ฉีดผ่านระบบดิจิทัล</a> ช่วยให้จ่ายเงินค่าตอบแทนได้เร็วขึ้นมาก (2 ชม. vs 3 สัปดาห์) คนทำงานมีกำลังใจเดินสายออกฉีดวัคซีนให้เด็กๆ มากขึ้น</p>\n<p>Gates ยังแนะนำเครื่องมือโอเพนซอร์สที่ช่วยสร้างระบบ DPI เช่น <a href=\"https://www.mosip.io/#1\">MOSIP</a> (ทำ digital ID ใน 7 ประเทศ รวมถึงฟิลิปปินส์) และ <a href=\"https://mojaloop.io/\">Mojaloop</a> (ทำระบบ e-payment) เป็นต้น</p>\n<p>คิดว่าการมีกรอบ (framework) เรื่อง DPI แบบของ Gates ช่วยให้เรามีโครงสร้างในการวิเคราะห์ที่ดี เมื่ออ่านแล้วจึงเกิดคำถามว่า แล้ว DPI ในประเทศไทยเป็นอย่างไร</p>\n<p>ผมคิดว่าประเทศไทยทำได้ดีมากๆ เรื่อง (2) คือระบบจ่ายเงินที่เป็น unified platform (แม้มีคำถามเรื่อง “ความเป็นเจ้าของ” ระบบ PromptPay และการเปิดให้หน่วยงานอื่นๆ เข้ามาใช้งาน ส่วน (1) เรื่อง ID นั้นระบบยืนยันตัวตนของไทยค่อนข้างเข้มแข็งมานาน และการมาถึงของ “บัตรประชาชนดิจิทัล” อย่าง ThaiD ก็เป็นเรื่องที่น่ายินดี แต่ก็ต้องขยายผลการใช้งาน ThaiD ให้กว้างขวางขึ้นไปอีก</p>\n<p>ส่วน (3) น่าจะเป็นจุดอ่อนของไทยคือตัวแพลตฟอร์มข้อมูล ยังมาเป็นกระหย่อมๆ คือ หน่วยงานภาครัฐแต่ละแห่งพยายามสร้างแพลตฟอร์มที่เป็นดิจิทัล เช่น ระบบพาสปอร์ต ใบขับขี่ จ่ายเงินชดเชยสวัสดิการด้านต่างๆ ฯลฯ แต่ยังไม่เชื่อมต่อกันเท่าไรนัก เป็นสิ่งที่ต้องแก้ไขและผลักดันกันต่อไป (DGA พยายามแก้เรื่องนี้อยู่ แต่แก้ได้ไม่เร็วนัก เพราะความเป็น silo ของระบบราชการไทย)</p>\n<p>อีกประเด็นที่รัฐไทยยังทำได้ไม่ค่อยดีนักคือ การเปิดแพลตฟอร์ม DPI เหล่านี้ให้กับภาคเอกชนใช้งาน เพื่อสร้าง digital economy โดยไม่ต้องลงทุนซ้ำซ้อน ตัวอย่างที่ชัดเจนที่สุดคือ mobile banking ของไทยต้องลงทุนทำระบบยืนยันตัวตนกันเอง ทำสแกนหน้า dip chip กันเอง ฯลฯ เป็นการลงทุนที่ซ้ำซ้อน และมีแต่บริษัทเอกชนขนาดใหญ่เท่านั้นที่สามารถลงทุนสร้างสิ่งเหล่านี้ได้ ปิดโอกาสของบริษัทเอกชนขนาดเล็กไปโดยปริยาย</p>\n<blockquote><p>By providing a common digital framework, they allow smaller companies and start-ups to build services without requiring them to create the underlying systems from scratch.</p></blockquote>The post <a href=\"https://markpeak.net/digital-public-infrastructure/\">Digital Public Infrastructure</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"b2c5186f7a9e010ca13286d90811e88c9bf8908e092e9a961a190794e71f0fb1","category":"Thai"}
{"title":"Twitter เพิ่มกฎใหม่ ห้ามแชร์ภาพ-วิดีโอที่เป็นส่วนตัว โดยไม่ได้รับอนุญาตก่อน","link":"https://www.blognone.com/node/126085","date":1638344892000,"content":"<div><div><div><p>Twitter ปรับกฎการใช้งานแพลตฟอร์มใหม่ ห้ามแชร์ภาพหรือวิดีโอที่เป็นส่วนตัว (private media) โดยไม่ได้รับความยินยอมจากเจ้าของข้อมูล หากพบการละเมิดกฎ Twitter มีสิทธิลบภาพเหล่านี้ออกได้</p>\n<p>คำว่าภาพส่วนตัว ไม่ได้หมายถึงภาพนู้ดเท่านั้น แต่ยังรวมถึงภาพถ่ายทั่วไปของบุคคล ที่ต้องได้รับอนุญาตจากบุคคลในภาพให้แชร์ก่อนด้วย</p>\n<p>Twitter บอกว่าออกกฎนี้มาเพื่อแก้ปัญหาการกลั่นแกล้ง นำภาพส่วนบุคคลของผู้อื่นมาเผยแพร่ หรือถ้ามีการเผยแพร่ภาพที่เจ้าตัวไม่ต้องการให้เผยแพร่ บริษัทสามารถลบออกได้ทันที กฎใหม่นี้จะเห็นได้ชัดเจนตอนกด Report ที่จะเพิ่มหมวด \"ภาพที่ไม่ได้รับอนุญาต\" (an unauthorized photo or video) เข้ามาให้เลือก</p>\n<p><img src=\"https://www.blognone.com/sites/default/files/externals/6cb314b639f10fb76029237898dd9681.png\" /></p>\n<p>Twitter ยกตัวอย่างภาพกรณีที่<strong>ไม่เข้าข่าย</strong>ภาพส่วนตัว ได้แก่</p>\n<ul>\n<li>ภาพที่เป็นสาธารณะอยู่แล้ว หรือเผยแพร่โดยสื่อกระแสหลัก</li>\n<li>ภาพที่เป็นประโยชน์ต่อการถกเถียง การพูดคุยกันของสาธารณะ</li>\n<li>ภาพเหตุการณ์ที่กำลังเกิดขึ้น รายงานจากสถานที่จริง</li>\n<li>ภาพที่บุคคลในภาพเป็นบุคคลสาธารณะ</li>\n</ul>\n<p>กฎนี้เป็นส่วนขยายเพิ่มเติมจากกฎห้ามแชร์ข้อมูลส่วนตัว (private information) ที่มีอยู่ก่อนแล้ว โดย Twitter ยกตัวอย่างข้อมูลส่วนตัวที่ไม่อนุญาให้แชร์ ได้แก่</p>\n<ul>\n<li>ที่อยู่บ้าน รวมถึงพิกัด GPS</li>\n<li>เอกสารที่ใช้ระบุตัวตน เช่น บัตรประชาชน ใบขับขี่ พาสปอร์ต</li>\n<li>หมายเลขโทรศัพท์หรืออีเมลที่ไม่ได้เป็นสาธารณะ</li>\n<li>ข้อมูลทางการเงิน เช่น เลขบัญชีธนาคาร เลขบัตรเครดิต</li>\n<li>ข้อมูลส่วนตัวอื่นๆ เช่น ลายนิ้วมือ ข้อมูลสุขภาพ</li>\n</ul>\n<p>ที่มา - <a href=\"https://blog.twitter.com/en_us/topics/company/2021/private-information-policy-update\">Twitter Blog</a></p>\n</div></div></div><div><div>Topics: </div><div><div><a href=\"/topics/twitter\">Twitter</a></div><div><a href=\"/topics/privacy\">Privacy</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b489edf857b5456a1257c1c50997b5ab807461d6920afe0e43264179ab84a2b3","category":"Thai"}
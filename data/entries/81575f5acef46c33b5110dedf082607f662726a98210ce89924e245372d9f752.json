{"title":"เปิดตัว Samsung Galaxy Chromebook Plus มาพร้อมปุ่ม Quick Insert ตรง Caps Lock","link":"https://www.blognone.com/node/142323","date":1727835858000,"content":"<div><div><div><p>กูเกิลจับมือซัมซุงเปิดตัว Samsung Galaxy Chromebook Plus ซึ่งเป็นโน้ตบุ๊กพรีเมียม<a href=\"https://www.blognone.com/node/136037\">ใต้แบรนด์ Chromebook Plus ที่เปิดตัวครั้งแรกปี 2023</a></p>\n<p>Samsung Galaxy Chromebook Plus มีจุดเด่นที่หน้าจอ 15.6\" OLED แต่ใช้ดีไซน์เครื่องบาง 11.8 มิลลิเมตร หนัก 1.17 กิโลกรัม ถือเป็นโน้ตบุ๊กกลุ่ม Chromebook Plus ที่บางและเบาที่สุด</p>\n<p>สเปกของ Samsung Galaxy Chromebook Plus ใช้ซีพียู Intel Core 3 100U (Raptor Lake-R), แรม 8GB, สตอเรจ 256GB, แบตเตอรี่สูงสุด 13 ชั่วโมง, เริ่มวางขายเดือนตุลาคมนี้ ในราคา 699 ดอลลาร์</p>\n<p>สิ่งที่น่าสนใจคือ Samsung Galaxy Chromebook Plus เป็น Chromebook รุ่นแรกที่มีปุ่ม Quick Insert ตรงตำแหน่งเดียวกับปุ่ม Caps Lock บนคีย์บอร์ด เมื่อกดแล้ว ChromeOS จะเปิดเมนู Quick Insert เป็นฟีเจอร์สำหรับ \"แทรก\" สิ่งต่างๆ ลงในข้อความที่เรากำลังพิมพ์ (ขึ้นกับบริบทว่ากดในแอพไหน) เช่น emoji, GIF, URL ของแท็บที่เปิดค้างไว้, วันที่และเวลา, ตารางนัดหมายจาก Calendar, ไฟล์จาก Google Drive, แปลงหน่วย รวมถึงเรียก Gemini ขึ้นมาช่วยแต่งประโยค</p>\n<p>กูเกิลบอกว่าปุ่ม Quick Insert ยังเป็นเอ็กซ์คลูซีฟเฉพาะ Samsung Galaxy Chromebook Plus (ปีหน้าถึงจะเริ่มมีโน้ตบุ๊กรุ่นอื่นๆ เริ่มให้มาด้วย) แต่ผู้ใช้ Chromebook รุ่นอื่นๆ สามารถตั้งค่าเปลี่ยนจากปุ่ม Caps Lock มาเป็นปุ่ม Quick Insert ได้แล้ววันนี้</p>\n<p>ที่มา - <a href=\"https://blog.google/outreach-initiatives/education/google-chromebook-feature-update-september-2024/\">Google</a>, <a href=\"https://blog.google/products/chromebooks/google-chromebook-update-october-2024/\">Google</a></p>\n<p><img alt=\"No Description\" src=\"https://www.blognone.com/sites/default/files/externals/f048c2f778c3fc4ee8500fac60944f89.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/771fd0dd69f43f23a4188d6cf6436b74.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/5f99e2fa6a32670f1b18e2fb043c570f.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/9ace879cadfb486c608fb4d03999d71f.jpeg\" /></p>\n</div></div></div><div><div>Topics: </div><div><div><a href=\"/topics/samsung\">Samsung</a></div><div><a href=\"/topics/chromebook\">Chromebook</a></div><div><a href=\"/topics/chromeos\">ChromeOS</a></div><div><a href=\"/topics/keyboard\">Keyboard</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"81575f5acef46c33b5110dedf082607f662726a98210ce89924e245372d9f752","category":"Thai"}
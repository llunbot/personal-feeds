{"title":"OWASP ปรับรายการช่องโหว่ 10 อันดับแรก การจำกัดสิทธิ์ไม่สมบูณ์ขึ้นที่ 1 แทนช่องโหว่ Injection","link":"https://www.blognone.com/node/124712","date":1631463066000,"content":"<div><div><div><p>OWASP มูลนิธิสนับสนุนการพัฒนาความมั่นคงปลอดภัยซอฟต์แวร์ประกาศร่าง OWASP Top 10 ฉบับใหม่ที่เป็นรายการช่องโหว่ยอดนิยมเพื่อการตระหนักนึงช่องโหว่ที่นักพัฒนามักพลาดกันบ่อยๆ โดยมีการเปลี่ยนอันดับใหม่ จากเดิมช่องโหว่ Injection (รวมทั้ง SQL Injection, Script Injection) เป็นอันดับหนึ่ง ฉบับปี 2021 นี้ให้ช่องโหว่ Broken Access Control เป็นอันดับหนึ่งแทนเนื่องจากแอปพลิเคชั่นจำนวนมากถึง 94% มีช่องโหว่ในกลุ่มนี้</p>\n<p>นอกจากการปรับอับดับแล้ว ยังมีหมวดหมู่ใหม่ เพิ่มเข้ามาในรายการ ได้แก่</p>\n<ul>\n<li>อันดับ 4 ช่องโหว่ที่การออกแบบ: เนื่องจากช่องโหว่จำนวนมากเริ่มต้นตั้งแต่การออกแบบซอฟต์แวร์ที่ไม่คำนึงถึงความปลอดภัยเพียงพอ</li>\n<li>อันดับ 8 ความน่าเชื่อถือของซอฟต์แวร์หรือข้อมูลไม่เป็นไปตามที่คาดหวัง: ซอฟต์แวร์อาจจะใช้งานโค้ดจากภายนอกโดยถือว่าโค้ดเหล่านั้นปลอดภัย, กระบวนการคอมไพล์ซอฟต์แวร์ใน CI/CD ไม่ถูกโจมตี โดยไม่มีการยืนยันความปลอดภัยในระบบเหล่านั้นอย่างเพียงพอ</li>\n<li>อันดับ 10  Server-Side Request Forgery (SSRF): ช่องโหว่นี้ติดอันดับแม้จะพบไม่บ่อยนัก แต่ทาง OWASP ใส่เข้ามาเพราะผลสำรวจอยู่ในอันดับหนึ่ง โดยช่องโหว่นี้เป็นช่องโหว่ที่เซิร์ฟเวอร์ดาวน์โหลดข้อมูลจากอินพุตของผู้ใช้โดยตรวจสอบไม่เพียงพอ</li>\n</ul>\n<p>ตัวรายการ Top 10 เป็นเพียงหมวดหมู่กว้างๆ แต่ในเอกสารจะระบุจุดอ่อนที่พบจริง (Common Weakness Enumeration - CWE) แยกย่อยไปลงอีกหลายรายการ ตัวอย่างเช่น การออกแบบที่ไม่ปลอดภัยจะอ้างอิงถึง CWE-257 ที่เป็นการเก็บรหัสผ่านในรูปแบบที่อ่านรหัสผ่านกลับออกมาได้เป็นต้น</p>\n<p>ที่มา - <a href=\"https://owasp.org/Top10/\">OWASP</a></p>\n<p><img src=\"https://www.blognone.com/sites/default/files/externals/fddd6ee1f9acbee038dbe2bb5f1eb6e1.png\" /></p>\n</div></div></div><div><div>Topics: </div><div><div><a href=\"/topics/owasp\">OWASP</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8eed6b134bdb704097ac248cad24677fbe80a13d2332f23e8219fcad7075a295","category":"Thai"}
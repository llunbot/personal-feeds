{"title":"EA Sports FC 25 เปิดตัว Jude Bellingham ขึ้นปก, เพิ่มโหมดการเล่น 5v5 Rush","link":"https://www.blognone.com/node/140932","date":1721260962000,"content":"<div><div><div><p>EA เปิดตัวเกมฟุตบอล EA Sports FC 25 ซึ่งถือเป็นภาคที่สองที่เปลี่ยนมาใช้ชื่อเกม FC แทน FIFA โดยเกมมีกำหนดวางขาย 27 กันยายน 2024 บนพีซี, PS4, PS5, Xbox One, Xbox Series X, Nintendo Switch</p>\n<p>เกมภาคนี้ได้ Jude Bellingham นักเตะชาวอังกฤษของ Real Madrid มาขึ้นปก ของใหม่ที่สำคัญของภาคนี้คือโหมด 5v5 Rush ที่เป็นการแข่งแบบทีมละ 5 คน (ควบคุมได้สูงสุด 4 คน เพราะโกลบังคับไม่ได้) โดยเกมเพลย์แบบ 5v5 Rush สามารถเล่นได้ในโหมด FUT, Clubs, Kick-Off การเปลี่ยนแปลงนี้ต้องแลกกับการตัด<a href=\"https://www.blognone.com/node/110222\">โหมด Volta Football ที่เป็นสตรีทฟุตบอล</a> ออกไปแทน รูปแบบของ Rush อิงอยู่บนเกมเพลย์แบบปกติ 11v11 แต่ปรับกฎบางอย่าง เช่น ไม่มีใบแดง แต่มีใบน้ำเงิน พักนอกสนาม 1 นาทีแทน</p>\n<p>ของใหม่อีกอย่างคือระบบ FC IQ จัดการแท็คติกในเกมฟุตบอลใหม่ สามารถกำหนดบทบาท (role) ให้กับผู้เล่นในแต่ละตำแหน่ง (position) ได้ โดยแต่ละตำแหน่งเลือกได้ 3-5 รูปแบบ ช่วงเกมวางขายจะมีทั้งหมด 31 บทบาท และขยายเป็น 50 บทบาทในภายหลัง</p>\n<p>ระบบ Hypermotion ที่จำลองความเคลื่อนไหวของผู้เล่นจริงๆ ในสนาม เพิ่มข้อมูลของผู้เล่นเป็น 1,800 คน และปีนี้รองรับสไตล์การเคลื่อนไหวช่วงล่างของลำตัวด้วย หลังจากปีที่แล้วจำลองเฉพาะการเคลื่อนไหวของครึ่งบน</p>\n<p>ฝั่งกราฟิก เพิ่มตัวเลือกการแสดงผล 2 โหมด คือ Enhanced Visuals เน้นใส่เอฟเฟคต์ต่างๆ แต่เรนเดอร์ภาพไม่ถึง 4K แล้วค่อยอัพสเกลทีหลัง และ Favour Resolution ใส่เอฟเฟคต์น้อยๆ เพื่อเรนเดอร์ภาพเป็น 4K native โดยทั้งสองโหมดรันที่เฟรมเรต 60 fps</p>\n<p>ที่มา - <a href=\"https://www.ea.com/games/ea-sports-fc/fc-25/news/fc-25-release-dates\">EA</a>, <a href=\"https://www.ign.com/articles/fc-25-71-changes-that-actually-make-a-difference\">IGN</a></p>\n<p><img alt=\"No Description\" src=\"https://www.blognone.com/sites/default/files/externals/6478d01cfcee378e8d193af2ac7b3dc1.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/cd79a6e1805bd61b1103e08520a8854d.jpg\" /></p>\n</div></div></div><div><div>Topics: </div><div><div><a href=\"/topics/ea-sports-fc\">EA Sports FC</a></div><div><a href=\"/topics/ea\">EA</a></div><div><a href=\"/topics/games\">Games</a></div><div><a href=\"/topics/football\">Football</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2d5efa7988f68be092ba414c485ef1aa6ef36e6a28adef26dbda2f1fb9b19362","category":"Thai"}
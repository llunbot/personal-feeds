{"title":"Redis ออกเวอร์ชั่น 8 ตัวเต็ม เปลี่ยนใจใช้ไลเซนส์ AGPLv3 ทำให้กลายเป็นโอเพนซอร์สอีกครั้ง","link":"https://www.blognone.com/node/146188","date":1746123397000,"content":"<div><div><div><p>Redis ออกเวอร์ชั่น 8 ตัวเต็ม <a href=\"https://www.blognone.com/node/142365\">หลังประกาศใกล้ๆ กับโครงการ Valkey เมื่อปีที่แล้ว</a> พร้อมกับเปลี่ยนใจหันมาใช้สัญญาอนุญาตแบบ AGPLv3 ทำให้ยังเข้าข่ายนิยามซอฟต์แวร์โอเพนซอร์สอยู่</p>\n<p>ในแง่ประสิทธิภาพ Redis 8 เร่งความเร็วคำสั่งต่างๆ บางคำสั่งเร็วขึ้น 87% โดยมีจุดปรับปรุงรวม 30 จุด ฟีเจอร์ใหญ่ๆ คือรองรับข้อมูลเพิ่มหลายแบบ ได้แก่</p>\n<ul>\n<li>vector สำหรับเก็บข้อมูลด้านปัญญาประดิษฐ์ต่างๆ</li>\n<li>JSON สามารถใส่ JSON เป็น key ได้ด้วย และดึงข้อมูลด้วย JSONPath ได้ หรือแก้ไขบางส่วนของ JSON ก็ได้</li>\n<li>time series รองรับข้อมูลกลุ่มตามเวลาเช่น ราคาหุ้น, ข้อมูลจาก IoT เหมาะสำหรับทั้งการสรุปข้อมูลและการเก็บข้อมูลระยะยาว</li>\n<li>probabilistic data รูปแบบการเก็บข้อมูลใหม่ ที่ยอมรับความผิดพลาดบางส่วนได้ แต่ต้องการความเร็วเป็นหลัก สำหรับงานที่หาคำตอบ เช่น เคยมีข้อมูลแบบเดียวกันเก็บมาก่อนแล้วหรือไม่, นับจำนวนครั้งที่เคยพบข้อมูล, แสดงข้อมูลที่พบบ่อยที่สุด, หาข้อมูลที่มากกว่าหรือน้อยกว่าเกณฑ์</li>\n</ul>\n<p>ประเด็นใหญ่ของเวอร์ชั่นนี้คือการ \"เพิ่ม\" ไลเซนส์ที่เปิดให้ใช้งาน <a href=\"https://www.blognone.com/node/138839\">จากเดิมให้ใช้ SSPL</a> ก็เลือกใช้ AGPL ได้ โดย Rowan Trollope ระบุว่าตอนที่เลือก SSPL ก็เพราะไม่ต้องการให้ผู้ให้บริการคลาวด์นำโค้ดไปใช้งานโดยไม่จ่ายเงิน แต่ผ่านมาถึงตอนนี้ทั้ง AWS และ GCP ก็มีเวอร์ชั่นของตัวเอง ขณะที่ชุมชนโอเพนซอร์สก็ไม่ยอมรับ SSPL ทำให้รอบนี้บริษัทเปลี่ยนไลเซนส์อีกครั้ง โดย AGPL ที่เข้าข่ายโอเพนซอร์สแล้ว</p>\n<p>ทั้งไลเซนส์แบบ AGPL และ SSPL นั้นระบุว่าต้องเปิดเผยโค้ดออกมาหากแก้ไขตัว Redis เองและส่งต่อซอฟต์แวร์หรือให้บริการผ่านคลาวด์ แต่ SSPL นั้นไปไกลกว่านั้นด้วยการบังคับให้เปิดซอร์สโค้ดของซอฟต์แวร์ตัวอื่นๆ ที่เกี่ยวข้องด้วย</p>\n<p>ที่มา - <a href=\"https://redis.io/blog/redis-8-ga/\">Redis</a></p>\n</div></div></div><div><div>Topics: </div><div><div><a href=\"/topics/redis\">Redis</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e7a7717f8889c41a1d85ad717c810c934d03879ddb943e7325feac75a4d771b6","category":"Thai"}
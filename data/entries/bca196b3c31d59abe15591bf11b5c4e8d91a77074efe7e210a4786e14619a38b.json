{"title":"Apple ออกแถลงการณ์ ยืนยันไม่มีการนำข้อมูล Siri ไปขายเพื่อทำการตลาดโฆษณา","link":"https://www.blognone.com/node/144059","date":1736597157000,"content":"<div><div><div><p>แอปเปิลออกแถลงการณ์ หลังจากข่าวบริษัท<a href=\"https://www.blognone.com/node/143899\">ยอมความจ่ายเงิน 95 ล้านดอลลาร์</a> ในคดีถูกฟ้องร้องแบบกลุ่มเรื่อง Siri ละเมิดความเป็นส่วนตัวผู้ใช้งาน โดยยืนยันว่าบริษัทมุ่งมั่นรักษาความเป็นส่วนตัวในการใช้งาน Siri</p>\n<p>ถึงแม้แอปเปิลจะ<a href=\"https://www.blognone.com/node/121649\">ย้ำแล้ว</a> <a href=\"https://www.blognone.com/node/108669\">ย้ำอีก</a> <a href=\"https://www.blognone.com/node/110109\">ย้ำอยู่</a> <a href=\"https://www.blognone.com/node/140300\">ย้ำต่อไป</a>เรื่องปกป้องความเป็นส่วนตัว แต่เหตุผลที่แอปเปิลต้องออกแถลงการณ์อีกครั้งในเรื่องนี้ เพราะมีรายงานว่าหัวข้อหนึ่งในการฟ้องร้องคือแอปเปิลนำข้อมูลการใช้งาน Siri ไปขายให้บริษัทโฆษณา เพราะผู้ฟ้องบางรายบอกว่าเมื่อเขาพูดชื่อสินค้ากับ Siri ก็พบโฆษณานั้นแสดงเมื่อเปิดแอปอื่น (<a href=\"https://www.blognone.com/node/112825\">ฟังดูคุ้น ๆ แต่เป็นอีกแอป</a>)</p>\n<p>แอปเปิลบอกว่าความเป็นส่วนตัวคือพื้นฐานในการออกแบบผลิตภัณฑ์ ทำให้เก็บข้อมูลเท่าที่จำเป็น ประมวลผลที่ระดับอุปกรณ์ เปิดเผยและให้ผู้ใช้งานควบคุมได้ ซึ่ง Siri ก็ออกแบบบนพื้นฐานนี้เช่นเดียวกัน แอปเปิลบอกว่า Siri ไม่มีการรวบรวมข้อมูลผู้ใช้งานเพื่อการตลาด ไม่เคยขายข้อมูลให้บริษัทโฆษณาหรือบุคคลอื่น แอปเปิลมุ่งมั่นที่จะทำให้ Siri รักษาความเป็นส่วนตัวผู้ใช้งานมากขึ้นด้วย</p>\n<p>ทั้งนี้คดีที่แอปเปิลยอมความเรื่อง Siri ละเมิดความเป็นส่วนตัวนั้น มาจาก<a href=\"https://www.blognone.com/node/111065\">รายงานว่าแอปเปิลให้คนมาฟังบันทึกเสียงใช้งาน Siri</a> เพื่อปรับปรุงการทำงาน ซึ่งแอปเปิล<a href=\"https://www.blognone.com/node/111581\">ยอมรับและยกเลิกโครงการนี้</a>ทันที โดยประเด็นที่แอปเปิลยอมความนั้นก็ไม่ได้พูดถึงเรื่องการนำข้อมูล Siri ไปขายโฆษณาแต่อย่างใด</p>\n<p>ที่มา: <a href=\"https://www.apple.com/newsroom/2025/01/our-longstanding-privacy-commitment-with-siri/\">แอปเปิล</a></p>\n<p><img alt=\"No Description\" src=\"https://www.blognone.com/sites/default/files/externals/cc4b6b434ca4ec1c890c0da869bd679c.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/siri\">Siri</a></div><div><a href=\"/topics/privacy\">Privacy</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bca196b3c31d59abe15591bf11b5c4e8d91a77074efe7e210a4786e14619a38b","category":"Thai"}
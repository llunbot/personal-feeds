{"title":"เส้นทาง Inflection AI หลังซีอีโอย้ายไปไมโครซอฟท์ จำกัดปริมาณแชทบอท มุ่งตลาดองค์กร","link":"https://www.blognone.com/node/141656","date":1724741659000,"content":"<div><div><div><p>TechCrunch รายงานความคืบหน้าของ<a href=\"https://www.blognone.com/node/138795\">บริษัท Inflection AI ที่โดนไมโครซอฟท์ดึงตัวซีอีโอ Mustafa Suleyman และทีมงานส่วนหนึ่งไปเมื่อเดือนมีนาคม 2024</a></p>\n<p>Sean White ซีอีโอคนใหม่ของ Inflection ให้สัมภาษณ์ยอมรับว่า ทรัพยากรของบริษัทมีน้อยลง จึงไม่สามารถให้บริการ<a href=\"https://www.blognone.com/node/133700\">แชทบอท Pi</a> ได้อิสระเหมือนเดิม เพราะทุกการแชทคือทรัพยากรจีพียูที่สิ้นเปลือง ตอนแรก Inflection เตรียมปิด Pi ไปเลย แต่เปลี่ยนใจมาเป็นการจำกัดจำนวนการแชทแทน</p>\n<p>นอกจากนี้ Inflection ยังจับมือกับ Data Transfer Initiative (DTI) เปิดให้ผู้ใช้แชทบอท Pi สามารถดึงข้อมูลการแชทของตัวเองออกมาจากเซิร์ฟเวอร์ได้ เพื่อเปิดโอกาสให้นำข้อมูลเหล่านี้ไปใช้งานกับบริการ AI ตัวอื่นๆ ในอนาคต</p>\n<p>ส่วนทิศทางธุรกิจภาพรวม Inflection เปลี่ยนมามุ่งสู่ลูกค้าองค์กร โดยจะขายไลเซนส์โมเดลให้บริษัทอื่นๆ เข้ามาใช้งานผ่าน API ซึ่งตอนนี้มีบริษัทเข้ามาแสดงความสนใจมากกว่า 13,000 รายแล้ว และ Inflection บอกว่าจะคัดเลือกลูกค้ากลุ่มแรกเพื่อเข้าไปพูดคุยกันต่อ ส่วนบริการฝั่งองค์กรเต็มรูปแบบจะเปิดตัวในช่วงฤดูใบไม้ร่วงปีนี้</p>\n<p>ที่มา - <a href=\"https://techcrunch.com/2024/08/26/five-months-after-microsoft-hired-its-founders-inflection-adds-usage-caps-to-pi/\">TechCrunch</a>, <a href=\"https://inflection.ai/the-future-of-pi\">Inflection</a></p>\n<p><img alt=\"No Description\" src=\"https://www.blognone.com/sites/default/files/externals/58d981dcb206686369bec95fd885c4fe.jpg\" /></p>\n</div></div></div><div><div>Topics: </div><div><div><a href=\"/topics/inflection-ai\">Inflection AI</a></div><div><a href=\"/topics/enterprise\">Enterprise</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/chatbot\">Chatbot</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dab31beca616d698ab3ef340e5f5962ea134f623f5573e63a037006e1e855e91","category":"Thai"}
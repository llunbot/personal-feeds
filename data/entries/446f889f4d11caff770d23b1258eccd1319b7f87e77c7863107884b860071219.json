{"title":"Qualcomm เผย ปีนี้จะออกมาตรการใหม่ ช่วยให้อุปกรณ์ Android อัพเดตง่ายขึ้น","link":"https://www.blognone.com/node/140648","date":1719626842000,"content":"<div><div><div><p>ปัญหาเรื่องชิป Qualcomm ไม่ออกไดรเวอร์อัพเดตตาม Android เวอร์ชันใหม่ เป็นหนึ่งในสาเหตุยอดนิยมที่ผู้ผลิต OEM ไม่สามารถซัพพอร์ตสมาร์ทโฟนได้ยาวนานนัก แต่เมื่อสถานการณ์เปลี่ยนไปในช่วงหลังๆ และผู้ผลิตบางรายอย่างซัมซุงและกูเกิลออกนโยบายการซัพพอร์ตที่ยาวนานขึ้นมาก จึงกลายเป็นแรงกดดันให้ผู้ผลิตรายอื่นๆ ต้องพยายามทำตามบ้าง</p>\n<p>Chris Patrick ผู้บริหารฝ่ายสมาร์ทโฟนของ Qualcomm ให้สัมภาษณ์กับ Android Authority ว่ากำลังพยายามแก้ปัญหานี้อยู่ เขาบอกว่ากระบวนการอัพเดตซอฟต์แวร์มีความซับซ้อนสูง แต่ก็ยืนยันว่าคอขวดไม่ได้อยู่ที่ Qualcomm เพราะร่วมมือกับกูเกิลแก้ปัญหานี้ไปบางส่วนแล้ว เช่น การปรับโครงสร้างของโค้ดไม่ให้อิงกับฮาร์ดแวร์มากเกินไป</p>\n<p>Patrick บอกว่า Qualcomm จะมีประกาศมาตรการเพิ่มเติมภายในปีนี้ แม้ยังไม่บอกรายละเอียดว่าคืออะไร แต่ก็ยืนยันว่าจะช่วยให้ ecosystem ของ Android อัพเดตง่ายขึ้นในภาพรวม</p>\n<p>Android Authority คาดว่า Qualcomm จะประกาศเรื่องนี้ในงาน Snapdragon Summit ในเดือนตุลาคม ซึ่งจะเป็นงานเปิดตัว Snapdragon 8 Gen 4 ด้วย</p>\n<p>ที่มา - <a href=\"https://www.androidauthority.com/qualcomm-updates-oems-2024-3455346/\">Android Authority</a></p>\n<p><img src=\"https://www.blognone.com/sites/default/files/externals/6fe5ef3a3ca03bb37d1ef2cf0ef77fc9.jpg\" /></p>\n</div></div></div><div><div>Topics: </div><div><div><a href=\"/topics/qualcomm\">Qualcomm</a></div><div><a href=\"/topics/android\">Android</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"446f889f4d11caff770d23b1258eccd1319b7f87e77c7863107884b860071219","category":"Thai"}
{"title":"Mark Zuckerberg ย้ำ บริษัทยังต้องลงทุน AI อีกมาก เพื่อให้มีทรัพยากรรองรับแม้อนาคตยังคาดเดาไม่ได้","link":"https://www.blognone.com/node/141195","date":1722511642000,"content":"<div><div><div><p>Mark Zuckerberg ซีอีโอ Meta และ Susan Li ซีเอฟโอ ให้ข้อมูลเพิ่มเติมหลังจากบริษัทรายงาน<a href=\"https://www.blognone.com/node/139398\">ผลประกอบการไตรมาสล่าสุด</a> ซึ่งเติบโตทั้งรายได้และกำไรสุทธิ แม้บริษัทจะมีค่าใช้จ่ายการลงทุน AI ที่มากขึ้น</p>\n<p>Li บอกว่าในแง่การเงินนั้น ผลตอบแทนการลงทุน AI คาดว่าต้องใช้เวลานานมากขึ้นกว่าที่เคยประเมินไว้ ขณะที่ Zuckerberg บอกว่าตอนนี้ยังเป็นเรื่องยากที่จะคาดเดาว่าเทรนด์ AI จะเห็นผลตอบแทนเป็นรูปธรรมมากแค่ไหน แต่ในตอนนี้ Meta เลือกเสี่ยงสร้างทรัพยากรมารองรับไว้ก่อน เพื่อไม่ให้ช้าเกินไปหากเทรนด์นี้มาจริง ๆ</p>\n<p>Zuckerberg ยังให้ความเห็นว่า Meta AI บริการผู้ช่วยปัญญาประดิษฐ์สำหรับผู้ใช้งานนั้น ยังคงอยู่ในแผนที่จะเป็นผู้ช่วย AI ที่ถูกใช้งานมากที่สุดในโลกภายในปีนี้ โดยมองว่า Generative AI สามารถเสริมความสามารถให้กับบริการต่าง ๆ ที่ Meta มีโมเดลสร้างรายได้อยู่แล้ว เช่น ใช้ AI ช่วยสร้างโฆษณา, ใช้ระบบ AI ช่วยตอบแชทอัตโนมัติสำหรับธุรกิจ เป็นต้น</p>\n<p>ยังมีประเด็นอื่นเพิ่มเติมดังนี้</p>\n<ul>\n<li>Meta เริ่มเทรน Llama 4 คาดว่าจะเปิดตัวได้ปีหน้า ทรัพยากรประมวลผลที่ใช้เพิ่มขึ้น 10 เท่า จาก Llama 3.1</li>\n<li>มองเทรนด์แว่นตา AI จะเกิดขึ้นในอนาคต</li>\n<li>Zuckerberg บอกว่า Quest 3 มียอดขายที่สูงกว่าที่บริษัทประเมินไว้</li>\n<li>Threads ใกล้มีผู้ใช้งานแตะ 200 ล้านบัญชีแล้ว</li>\n<li>ในอเมริกาคนวัยหนุ่มสาว (Young Adult) ใช้งาน Facebook มากขึ้น สวนทางกับภาพที่หลายคนเข้าใจ</li>\n</ul>\n<p>ที่มา: <a href=\"https://www.theverge.com/2024/7/31/24210786/meta-earnings-q2-2024-ai-llama-zuckerberg\">The Verge</a></p>\n<p><img src=\"https://www.blognone.com/sites/default/files/externals/b42fe51abf7e5717efb1498b3806a0a0.png\" /></p>\n</div></div></div><div><div>Topics: </div><div><div><a href=\"/topics/mark-zuckerberg\">Mark Zuckerberg</a></div><div><a href=\"/topics/meta\">Meta</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fffa6d81cd4009c70f01cf90d3989f75f22d50811b770a8f94e8e0afdac530d9","category":"Thai"}
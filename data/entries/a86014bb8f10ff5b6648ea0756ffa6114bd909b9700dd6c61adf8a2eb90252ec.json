{"title":"Yiwei EV เริ่มส่งมอบรถยนต์ไฟฟ้ารุ่นแรกที่ใช้แบตเตอรี่ sodium-ion, ต้นทุนถูกกว่า lithium-ion","link":"https://www.blognone.com/node/137529","date":1704593370000,"content":"<div><div><div><p>บริษัทรถยนต์จีน Anhui Jianghuai Automobile Group หรือชื่อย่อ JAC Group เริ่มส่งมอบรถยนต์ไฟฟ้าขนาดเล็กแบรนด์ Yiwei EV ซึ่งเป็นรถยนต์ไฟฟ้ารุ่นแรกของโลกที่ใช้แบตเตอรี่แบบ sodium-ion</p>\n<p>แบตเตอรี่แบบ sodium-ion มีข้อดีเหนือแบตเตอรี่แบบ lithium-ion ตรงที่ต้นทุนต่ำกว่า ปลอดภัยกว่า อัตราการคลายประจุ (discharge rate) ช้ากว่า และทำงานในอุณหภูมิต่ำได้ดีกว่า แต่ก็ต้องแลกมาด้วยข้อเสียคือชาร์จช้ากว่า มีความหนาแน่นของพลังงาน (energy density) ต่ำกว่า มันจึงเหมาะสำหรับรถยนต์ไฟฟ้าขนาดเล็กหรือสกู๊ตเตอร์</p>\n<p>แบตเตอรี่ของ Yiwei EV ผลิตโดยเซลล์จากบริษัท HiNa Battery และจัดวางแบบแผงรังผึ้งด้วยเทคโนโลยีของ JAC เอง</p>\n<p>รถยนต์รุ่นนี้ของ Yiwei EV เป็นรถทรงแฮชแบ็คขนาดเล็ก มีระยะวิ่งต่อการชาร์จหนึ่งครั้งที่ 252 กิโลเมตร โดย JAC มีแผนจะออกรถยนต์รุ่นที่วิ่งได้ไกลกว่า 300 กิโลเมตรตามมาในครึ่งหลังของปี 2024</p>\n<p>Xia Shunli ประธานของ Yiwei ให้สัมภาษณ์กับสื่อจีนว่า แบตเตอรี่แบบ sodium-ion ถือเป็นอีกทางเลือกนอกเหนือจากแบตเตอรี่แบบ lithium ferrophosphate (LFP) ที่ใช้กันอยู่ในปัจจุบัน ถือเป็นโซลูชันแบตเตอรี่ราคาถูกที่จะช่วยให้รถยนต์ EV แพร่กระจายในวงกว้างมากขึ้น</p>\n<p><img alt=\"No Description\" src=\"https://www.blognone.com/sites/default/files/externals/b3f40c52091c8048d4febd11594e27c6.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/9655faeada7d9087fbc1f52ba1cf03e9.jpg\" /></p>\n<p>ที่มา - <a href=\"https://carnewschina.com/2023/12/27/volkswagen-backed-jac-yiwei-ev-powered-by-sodium-ion-battery-starts-mass-production-in-china/\">CarNewsChina</a>, <a href=\"https://cnevpost.com/2024/01/06/jac-yiwei-starts-delivering-evs-with-sodium-ion-batteries/\">CnEVPost</a></p>\n</div></div></div><div><div>Topics: </div><div><div><a href=\"/topics/electric-car\">Electric Car</a></div><div><a href=\"/topics/battery\">Battery</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a86014bb8f10ff5b6648ea0756ffa6114bd909b9700dd6c61adf8a2eb90252ec","category":"Thai"}
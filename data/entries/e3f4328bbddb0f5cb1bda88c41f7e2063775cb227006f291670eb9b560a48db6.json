{"title":"[ลือ] Meta กำลังพัฒนาเฮดเซต VR ตัวใหม่ ราคาถูกลง ไม่มี Controller","link":"https://www.blognone.com/node/136142","date":1696805645000,"content":"<div><div><div><p>รายงานของ Mark Gurman แห่ง Bloomberg ในจดหมายข่าวประจำสัปดาห์ Power On ตอนล่าสุด พูดถึงแผนการณ์พัฒนาเฮดเซต VR ในอนาคตของ Meta ซึ่งเขาบอกว่าตอนนี้การทำงานภายในของ Meta อยู่ในโหมดกลัวการมาของแอปเปิล และบอกว่าแตกต่างไปจากท่าทีของอุตสาหกรรมโทรศัพท์ที่มอง iPhone เมื่อปี 2007</p>\n<p>ปัจจุบันแอปเปิลเปิดตัวเฮดเซต Mixed Reality Vision Pro แต่สินค้าจะเริ่มส่งมอบลอตแรกในต้นปีหน้า สถานะตอนนี้คือขั้นตอนทำงานร่วมกับนักพัฒนา</p>\n<p>แผนรับมือแรกคือ ราคา โดย Meta วางแผนออกเฮดเซตตัวใหม่อ้างอิงดีไซน์ของ Quest 3 แต่ลดชิ้นส่วนลงเพื่อลดต้นทุน ซึ่งอาจตัดจอยควบคุม เปลี่ยนค่าเริ่มต้นมาใช้มือควบคุมแทน ถ้าอยากได้จอยก็ให้ซื้อเพิ่ม ทั้งนี้ Vision Pro ของแอปเปิล ออกแบบมาโดยไม่มีจอยตั้งแต่ต้น โดยใช้ตำแหน่งดวงตาและมือควบคุม</p>\n<p>แผนถัดมาคือการลดการนำเสนอเฮดเซต VR ในแง่การใช้งานเข้าสู่ โซเชียลโลกเสมือน แต่เปลี่ยนมาเน้นจุดขายสองอย่างคือ เกม และแอปสำหรับทำงาน ซึ่งทำให้เหมือนกับแนวทางที่แอปเปิลพยายามขาย Vision Pro มากขึ้น โดยส่วนของเกมนั้น Meta เชื่อมั่นว่าบริษัทมีเกมที่ออกแบบมาสำหรับ VR มากกว่าที่แอปเปิลมีตอนนี้</p>\n<p>สุดท้าย Gurman มีรายงานเรื่องแผนส่งมอบ Vision Pro ของแอปเปิล โดยยังคงแผนในต้นปีหน้าเหมือนเดิม ส่วนอุปสรรค์ที่พบตอนนี้คือผู้ใช้งานบางส่วน มองว่าเฮดเซตมีน้ำหนักมากทำให้อึดอัดขณะสวมใส่ ทางแก้ไขตอนนี้คือปรับสายรัดช่วยพยุง ส่วนฮาร์ดแวร์เป็นแผนแก้ไขระยะยาว อีกปัญหาที่พบคือการใช้งานสำหรับคนใส่แว่น ซึ่งทางแก้ไขตอนนี้คือคัสตอมเลนส์สำหรับผู้ใช้แต่ละคน ทำให้การผลิตซับซ้อนกว่าเดิมมาก</p>\n<p>ที่มา: <a href=\"https://www.bloomberg.com/news/newsletters/2023-10-08/apple-plans-smaller-lighter-vision-headset-meta-works-on-cheaper-quest-3-ar-lnhh1ulx\">Bloomberg</a></p>\n<p><img src=\"https://www.blognone.com/sites/default/files/externals/0221d0b850153228270ad30e0ee6d520.jpg\" alt /></p>\n</div></div></div><div><div>Topics: </div><div><div><a href=\"/topics/meta-quest\">Meta Quest</a></div><div><a href=\"/topics/meta\">Meta</a></div><div><a href=\"/topics/oculus\">Oculus</a></div><div><a href=\"/topics/rumors\">Rumors</a></div><div><a href=\"/topics/metaverse\">Metaverse</a></div><div><a href=\"/topics/virtual-reality\">Virtual Reality</a></div><div><a href=\"/topics/apple-vision-pro\">Apple Vision Pro</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e3f4328bbddb0f5cb1bda88c41f7e2063775cb227006f291670eb9b560a48db6","category":"Thai"}
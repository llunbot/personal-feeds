{"title":"วิเคราะห์ยุทธศาสตร์ราคา Pixel 6 ตั้งราคาถูกหวังสู้ซัมซุง-แอปเปิล แต่กระทบ OnePlus เต็มๆ","link":"https://www.blognone.com/node/125437","date":1635063882000,"content":"<div><div><div><p>หนึ่งในประเด็นที่น่าสนใจของ Pixel 6 คือเรื่อง \"ราคา\" ที่กูเกิลเลือกตั้งราคามือถือค่อนข้างถูกคือ 599 ดอลลาร์ (Pixel 6) และ 899 ดอลลาร์ (Pixel 6 Pro)</p>\n<p>เว็บไซต์ Android Central มีบทความวิเคราะห์ยุทธศาสตร์การตั้งราคาของกูเกิลรอบนี้ว่า การเลือกราคานี้แสดงให้เห็นว่ากูเกิลเอาจริงกับตลาดมือถือ และยอมทำทุกอย่าง ถึงขั้นตัดราคาลงเพื่อให้ Pixel จุดติดในหมู่ผู้ใช้ตลาดกว้างสักที</p>\n<p>ถ้าดูวิธีการตั้งราคาของกูเกิล จะเห็นว่าตั้งราคาเทียบไปกับมือถือเรือธงของซัมซุงและแอปเปิล แล้วตัดราคาให้ถูกกว่า โดยตัวล่าง (iPhone 13/Galaxy S21) ราคาเริ่มที่ 799 ดอลลาร์ กูเกิลตั้งให้ถูกกว่ากันถึง 200 ดอลลาร์ และตัวบน (iPhone 13 Pro/Galaxy S21+) ราคาเริ่มที่ 999 ดอลลาร์ กูเกิลตั้งถูกกว่า 100 ดอลลาร์</p>\n<p>การตั้งราคาแบบนี้ทำให้ผู้บริโภคต้องคิดซ้ำว่าควรเลือกแบรนด์ไหนดี และมีโอกาสเปลี่ยนใจมาเลือก Pixel มากขึ้น แถมการเลือกชิ้นส่วนของ Pixel 6 รุ่นธรรมดายังช่วยให้กูเกิลคุมต้นทุนให้ถูกลงได้ เช่น เลือกจอ 90Hz แทน 120Hz หรือตัด 5G mmWave ออกไป</p>\n<p><img src=\"https://www.blognone.com/sites/default/files/externals/8c49daf0012b8f9adf4dc1052deba7d9.jpg\" /></p>\n<p>ถึงแม้เป้าหมายหลักของกูเกิลคือแย่งส่วนแบ่งตลาดมาจากซัมซุงและแอปเปิล (ในสหรัฐ) แต่พอกูเกิลตั้งราคาแบบนี้ แบรนด์ที่ได้รับผลกระทบที่สุดคือ OnePlus ซึ่งเดิมทีวางตัวเองเป็นมือถือสำหรับกลุ่ม enthusiast ฝั่ง Android และมีราคาคุ้มค่าตัว แต่เมื่อ<a href=\"https://www.blognone.com/node/121876\">ช่วงหลัง OnePlus แพงขึ้นเรื่อยๆ</a> บวกกับการอัพเดตไม่รวดเร็วเท่ายุคแรกๆ ทำให้ Pixel 6 ที่การันตีอัพเดตสม่ำเสมอจากกูเกิลโดยตรง และราคาถูกกว่ากันมาก (OnePlus 9 ราคา 729 ดอลลาร์ เทียบกับ Pixel 6 ที่ 599 ดอลลาร์) จึงน่าสนใจกว่า OnePlus มาก</p>\n<p>อย่างไรก็ตาม Android Central วิจารณ์ว่าแม้ตัวสินค้าทำได้ดีแล้ว จุดอ่อนของกูเกิลคือการตลาดและช่องทางการขาย ประเทศที่วางขายยังจำกัดมาก เพราะกูเกิลเลือกวิธีขายผ่านโอเปอเรเตอร์มากกว่ามาขายปลีกเอง ซึ่งเหมาะเฉพาะประเทศพัฒนาแล้วเท่านั้น ถ้ากูเกิลยังไม่ลงมาลุยตลาดประเทศกำลังพัฒนาให้มากขึ้น ก็หาโอกาสไปสู้กับซัมซุง-แอปเปิลในระดับโลกยากอยู่ดี</p>\n<p>ที่มา - <a href=\"https://www.androidcentral.com/pixel-6-pricing-strategy-apple-google-samsung\">Android Central</a></p>\n</div></div></div><div><div>Topics: </div><div><div><a href=\"/topics/google-pixel-6\">Google Pixel 6</a></div><div><a href=\"/topics/mobile\">Mobile</a></div><div><a href=\"/topics/oneplus\">OnePlus</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"406375dd6f417814025f39e82824ed30c2a2866996ccdd1a6b5f6612d4eb69d6","category":"Thai"}
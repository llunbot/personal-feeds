{"title":"รวมรีวิว Vision Pro จากสื่อ: เทคโนโลยีล้ำยุค การควบคุมแบบใหม่ แต่มีหลายอย่างที่เป็นคำถาม","link":"https://www.blognone.com/node/134223","date":1686186338000,"content":"<div><div><div><p>หลังจากแอปเปิลเปิดตัว Vision Pro เฮดเซตแบบ Mixed Reality ในงาน WWDC23 เมื่อต้นสัปดาห์ แอปเปิลได้เชิญสื่อและยูทูบเบอร์จำนวนหนึ่ง ร่วมทดสอบการใช้งานที่ Apple Park โดยการทดลองใช้งานนี้ ไม่มีการบันทึกภาพและวิดีโอออกมาเผยแพร่ มีเพียงคำอธิบายและบอกเล่าเท่านั้น รวบรวมมาดังนี้</p>\n<p>Joanna Stern จาก The Wall Street Journal <a href=\"https://www.wsj.com/articles/apple-vision-pro-i-tried-the-new-mixed-reality-headset-f49a8811\">บอกว่า</a>เฮดเซตค่อนข้างมีน้ำหนัก และรัดจมูกทำให้เวียนหัวเล็กน้อย แต่ทีมงานแอปเปิลบอกว่าจะปรับปรุงให้ดีขึ้น อย่างไรก็ตามการสวมใส่นั้นสบายกว่าเฮดเซต Quest ของ Meta</p>\n<p>ในการใช้งาน Stern เปรียบเทียบว่าสมาร์ทโฟนยุคแรกต้องมีปากกาสไตลัส iPhone เลือกใช้นิ้วในการควบคุม ในวงการเฮดเซตโลกเสมือนก็ต้องมีคอนโทรลเลอร์ แต่ Vision Pro เลือกใช้ดวงตาเป็นเคอเซอร์ และนิ้วเป็นการกดปุ่ม ซึ่งการควบคุมทำได้อย่างเป็นธรรมชาติดี ประสบการณ์ใช้งานรวมให้ความรู้สึกที่ว้าวมาก</p>\n<p><img alt=\"No Description\" src=\"https://www.blognone.com/sites/default/files/externals/1beb56a10e3bec521d2369ec9518f666.jpg\" /></p>\n<p>Marques Brownlee ยูทูบเบอร์ชื่อดัง <a href=\"https://www.youtube.com/watch?v=OFvXuyITwBI\">บอกว่า</a> Vision Pro มีฟีเจอร์ใหม่หลายอย่างที่ไม่เคยเจอในแว่น VR ใดมาก่อน เช่น การตรวจจับดวงตา การควบคุมด้วยนิ้วมือ ซึ่งความล้ำหน้านี้เป็นเหตุผลให้ราคาขายยังสูงที่ 3,499 ดอลลาร์ ส่วนข้อเสียคือการไม่มีฟีดแบ็กแบบ Haptic ซึ่งมีหากการควบคุมใช้คอนโทรลเลอร์</p>\n<p>Matthew Panzarino จาก TechCrunch <a href=\"https://techcrunch.com/2023/06/05/first-impressions-yes-apple-vision-pro-works-and-yes-its-good/\">บอกว่า</a> เป็นการนำเสนอเทคโนโลยีที่ล้ำหน้าอีกขั้นของแอปเปิล ซึ่งอาจเป็นคอมพิวเตอร์รูปแบบใหม่ในยุคถัดไป จุดเด่นคือการแก้ปัญหาพบมากในแว่น VR เมื่อใส่ไปนาน ๆ เพราะธรรมชาติมนุษย์จะอึดอัดเมื่อมองไม่เห็นอะไรข้างนอก แอปเปิลจึงใส่ความสามารถมองทะลุแว่นเพื่อให้เห็นสภาพแวดล้อมปัจจุบัน ด้วยการฉายภาพโดยรอบผ่านหน้าจอในนั้นอีกที ไม่ได้เป็นกระจกใสทะลุจริง ซึ่งทำให้มองเห็นได้หากมีคนเดินเข้ามาใกล้ แล้วยังดูคอนเทนต์ในเฮดเซตนี้ได้ต่อ ทั้งหมดทำให้ลดความอึดอัดในการใช้งาน</p>\n<p><img alt=\"No Description\" src=\"https://www.blognone.com/sites/default/files/externals/f4cbd1ded630b6ffe81ab275a21cb19c.png\" /></p>\n<p>Scott Stein จาก <a href=\"https://www.cnet.com/tech/computing/apple-vision-pro-hands-on-far-better-than-i-was-ready-for/\">CNET</a> บอกว่าการใช้งานแว่น VR อื่น จะมีความล้าที่ต้องลากคอนโทรลเลอร์ไปกดตามตำแหน่ง แต่ Vision Pro อาศัยดวงตาในการมอง และใช้นิ้วกด จึงสบายกว่ามาก และเชื่อว่าแนวทางนี้น่าจะถูกนำมาใช้แพร่หลายในอนาคต การรับชมคอนเทนต์ 3D ซึ่งเรื่องที่นำมาสาธิตคือ Avatar: The Way of Water ให้ประสบการณ์ใกล้เคียงการชมในโรงภาพยนตร์มากที่สุด เท่าที่เคยเห็นมาในอุปกรณ์ VR ส่วนคอนเทนต์กีฬา ทำให้เห็นว่าการถ่ายทอดมีโอกาสทำสิ่งใหม่ได้อีกมาก</p>\n<p>Nilay Patel จาก <a href=\"https://www.theverge.com/2023/6/5/23750003/apple-vision-pro-hands-on-the-best-headset-demo-ever\">The Verge</a> ชื่นชมนวัตกรรมใหม่ในรายละเอียดเหมือนกัน แต่ตั้งคำถามว่าสินค้านี้มีโจทย์ที่ท้าทายอีกหลายอย่าง เช่น หากต้องการดูหนังพร้อมกันหลายคนจะทำอย่างไร เดโม่อวยพรวันเกิดจะมีคนใช้จริงแค่ไหน ซึ่งโจทย์เหล่านี้แอปเปิลยังมีเวลาอีกพอสมควรในการปรับปรุง ก่อนสินค้าเริ่มขายจริงปีหน้า</p>\n<p>ปิดท้ายที่คุณอู๋ Spin9 ซึ่งทำคลิปเล่าความพีคที่สัมผัสได้มากขึ้นเรื่อย ๆ ขณะกำลังทดลองใช้งาน <a href=\"https://youtu.be/7t97zeFu5lg\">รับชมได้ที่นี่</a></p>\n<p><img alt=\"No Description\" src=\"https://www.blognone.com/sites/default/files/externals/12dc895ff09f1beac55cf9050d6e2504.jpg\" /></p>\n</div></div></div><div><div>Topics: </div><div><div><a href=\"/topics/apple-vision-pro\">Apple Vision Pro</a></div><div><a href=\"/topics/apple\">Apple</a></div><div><a href=\"/topics/mixed-reality\">Mixed Reality</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d47e1d851f5d11e4da0dc794450f28c77278a055026734ec01405e3df57fbf37","category":"Thai"}
{"title":"Bluebik มองว่า พ.ร.ก. ไซเบอร์ ฉบับใหม่ จะทำให้ธนาคารและค่ายมือถือไทยลงทุนไอทีเพิ่มขึ้น","link":"https://www.blognone.com/node/145028","date":1740966927000,"content":"<div><div><div><p>พลสุธี ธเนศนิรัตศัย ผู้อำนวยการ บริษัท บลูบิค ไททันส์ จำกัด กล่าวว่า ปัจจุบันบริษัทมีบทบาทในการตรวจสอบและวิเคราะห์ความปลอดภัยไซเบอร์ให้กับลูกค้ากลุ่มธนาคาร แต่เมื่อ <a href=\"https://www.thaigov.go.th/news/contents/details/92848\">\"พ.ร.ก. ไซเบอร์\"</a> ฉบับใหม่มีผลบังคับใช้ จะทำให้เกิดการลงทุนด้านนี้มากขึ้น</p>\n<p>\"โดยทั่วไป งบลงทุนไอทีขององค์กรอาจอยู่ที่ 5-7% ของงบประมาณทั้งหมด แต่ประมาณ 20% ของงบดังกล่าวจะถูกใช้ไปกับการรักษาความปลอดภัยไซเบอร์ ซึ่งธนาคารและผู้ให้บริการโทรคมนาคมที่เกี่ยวข้องกับ พ.ร.ก. ฉบับนี้จะต้องให้ความสำคัญกับเรื่องนี้มากขึ้น\"</p>\n<p>สาเหตุที่ทำให้กลุ่มธุรกิจเหล่านี้ต้องเร่งลงทุน มาจากแรงกดดันด้านกฎหมายที่กำหนดบทลงโทษหากเกิดเหตุการณ์หลอกลวงทางไซเบอร์ เช่น การส่ง SMS หลอกลวง หรือการทำธุรกรรมที่ไม่ได้รับอนุญาต ซึ่งอาจนำไปสู่ความเสียหายทั้งในแง่ของการเงินและชื่อเสียงขององค์กร</p>\n<p>จากแนวโน้มการลงทุนที่เพิ่มขึ้น บลูบิค ไททันส์ มองเห็นโอกาสทางธุรกิจในการให้บริการด้านการวิเคราะห์ข้อมูลเพื่อช่วยเหลือสถาบันการเงินในการตรวจจับบัญชีต้องสงสัยที่เกี่ยวข้องกับการฉ้อโกง รวมถึงบัญชีม้าในรูปแบบนิติบุคคล</p>\n<p>\"บลูบิค ไททันส์ ไม่ได้มีสิทธิ์เข้าถึงข้อมูลลูกค้าของธนาคารโดยตรง แต่มีบทบาทในการวิเคราะห์ข้อมูลเพื่อเชื่อมโยงและระบุพฤติกรรมที่อาจเข้าข่ายเป็นบัญชีม้า ขณะที่ บมจ. บลูบิค กรุ๊ป จะเข้ามาช่วยด้านที่ปรึกษากฎหมาย โดยใช้ความเชี่ยวชาญด้านไอทีและความปลอดภัยไซเบอร์ร่วมกัน\"</p>\n<p>ปัจจุบัน บลูบิค ไททันส์ มีทีมงาน 12 คน และให้บริการ 4 ด้านหลัก ได้แก่ การวางกลยุทธ์ความปลอดภัยไซเบอร์ระดับองค์กร, การประเมินความพร้อมด้านความปลอดภัย, การเพิ่มศักยภาพระบบป้องกันภัยไซเบอร์ และการลดผลกระทบจากการโจมตีทางไซเบอร์</p>\n<p>พลสุธี ให้ความเห็นว่า พ.ร.ก. ไซเบอร์ ฉบับใหม่ควรมีเนื้อหาที่ครอบคลุมและมีรายละเอียดชัดเจน โดยเฉพาะการคุ้มครองผู้บริโภคที่ต้องสมดุลกับการปกป้ององค์กรธุรกิจ มิฉะนั้นอาจเปิดช่องให้ธนาคารและผู้ให้บริการโทรคมนาคมตกเป็นเป้าหมายของการโจมตีแทน</p>\n<p>ตัวอย่างหนึ่งที่น่าสนใจคือ กฎหมายที่คล้ายกันในสิงคโปร์ ซึ่งกำหนดมาตรการป้องกันความเสี่ยงสำหรับสถาบันการเงิน เช่น หากบัญชีเงินฝากที่มีมูลค่า 1,000 ดอลลาร์สิงคโปร์ขึ้นไป พบว่ามีการเพิ่มผู้รับเงินใหม่, เพิ่มวงเงินทำธุรกรรม หรือเข้าใช้งานจากอุปกรณ์ใหม่ ธนาคารจะต้องแจ้งเตือนและระงับธุรกรรมภายใน 12 ชั่วโมง</p>\n<p>นอกจากนี้ กฎหมายดังกล่าวยังกำหนดแนวทางการร่วมรับผิดชอบ เช่น หากสถาบันการเงินหรือผู้ให้บริการโทรคมนาคมละเลยหน้าที่ องค์กรเหล่านั้นต้องรับผิดชอบค่าเสียหายที่เกิดขึ้น โดยเฉพาะในกรณีที่เกิดความเสียหายจาก SMS หลอกลวงที่เชื่อมโยงกับบัญชีของผู้ใช้ ซึ่งถือเป็นแนวทางที่ไทยอาจนำมาพิจารณาเพื่อให้ พ.ร.ก. ไซเบอร์ มีประสิทธิภาพสูงสุด</p>\n<p><img alt=\"alt=&quot;Bluebik&quot;\" src=\"https://www.blognone.com/sites/default/files/externals/1d9e26d517fe1848c2831944324d074a.jpg\" /></p>\n<p><img alt=\"alt=&quot;Bluebik&quot;\" src=\"https://www.blognone.com/sites/default/files/externals/ad0ad10d6bbd6c14b5fe0f473378ce5c.jpg\" /></p>\n<p><img alt=\"alt=&quot;Bluebik&quot;\" src=\"https://www.blognone.com/sites/default/files/externals/3a1d3b97dbeff2d6e8a406a72c7b27c2.jpg\" /></p>\n<p><img alt=\"alt=&quot;Bluebik&quot;\" src=\"https://www.blognone.com/sites/default/files/externals/d9583c461697e51b47963268a567f3d6.jpg\" /></p>\n</div></div></div><div><div>Topics: </div><div><div><a href=\"/topics/bluebik\">Bluebik</a></div><div><a href=\"/topics/cyber-security\">Cyber Security</a></div></div></div>","author":"tangsiri","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e2e021cde4948cf40a5dc744d4e8c9ffd9ad7f29ce087ee38ab4d71fa90556fb","category":"Thai"}
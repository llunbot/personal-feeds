{"title":"iFixit แกะเครื่องเกมอินดี้ PlayDate คันโยกส่งสัญญาณด้วยแม่เหล็ก คะแนนความซ่อมง่าย 6/10","link":"https://www.blognone.com/node/124405","date":1629861792000,"content":"<div><div><div><p><a href=\"https://www.blognone.com/node/109918\">PlayDate</a> เครื่องเล่นเกมพกพาจอขาวดำขนาดเล็ก และมีคันโยกเป็นคันบังคับ สร้างโดยค่ายเกม Panic ผู้สร้าง Firewatch และ Untitled Goose Game ร่วมกับ Teenage Engineering ได้มอบเครื่องให้ iFixit แกะสำรวจภายในแล้ว โดยรวมพบว่าแกะและเปลี่ยนแบตได้ง่าย แต่ก็มีส่วนที่ซ่อมยากอยู่บ้าง</p>\n<p><img src=\"https://www.blognone.com/sites/default/files/externals/fe31f11e2794f49f3a6baed04be9844d.jpg\" /></p>\n<p>PlayDate เปิดตัวตั้งแต่ปี 2019 แต่เจอปัญหาโควิด จนเพิ่งได้เปิดจองเมื่อ 29 กรกฎาคมที่ผ่านมา และเตรียมจัดส่งล็อตแรก 20,000 เครื่องภายในสิ้นปีนี้ในสหรัฐฯ ตัวเครื่องมีสเปกดังนี้</p>\n<ul>\n<li>หน้าจอขาวดำ 2.7 นิ้ว 1bit ความละเอียด 400×240 จำนวนพิกเซลต่อนิ้วอยู่ที่ 173 ppi</li>\n<li>ซีพียู ARM Cortex-M7F สัญญาณนาฬิกา 180 MHz</li>\n<li>แรม 16 MB</li>\n<li>หน่วยความจำภายในแบบแฟลช 4 GB</li>\n<li>รองรับ Wi-Fi 2.4 GHz , Bluetooth 4.2, ชาร์จด้วย USB-C มีรูหูฟัง</li>\n<li>คันโยกแบบแมคคานิคัล</li>\n<li>แบตเตอรี่ 740 mAh @3.7V (2.74 Wh) สแตนด์บาย 14 วัน เล่นได้ 8 ชั่วโมง</li>\n</ul>\n<p>iFixit พบว่าตัวเครื่องแกะซ่อมง่าย แบตเตอรี่เปลี่ยนได้ไม่ยาก ส่วนคันโยกใช้มีแม่เหล็กติดอยู่ ตัวเครื่องใช้เซ็นเซอร์วัดการเปลี่ยนแปลงแรงดันไฟฟ้าที่เกิดจาก Hall Effect เมื่อผู้เล่นหมุนคันโยกและหมุนแม่เหล็ก เพื่อใช้ส่งสัญญาณบังคับการควบคุมในเกม และเป็นชิ้นส่วนที่ซ่อมได้</p>\n<p>จุดที่ iFixit ติคือแผงหน้าจอที่ลือกันว่าเป็น Memory LCD ของ Sharp (ไม่มีข้อมูลยืนยัน) ถูกแปะกาวติดไว้กับแผงพลาสติกด้านหน้าของตัวเครื่องเลย หากจะเปลี่ยนหน้าจอก็ต้องเปลี่ยนทั้งแผง ปุ่มทั้งหมดอยู่บน FPC แผงเดียว ถ้าจะเปลี่ยนปลุ่มก็ต้องเปลี่ยนทั้งแผง ส่วนพอร์ต USB-C ก็ถูกเชื่อมติดกับเมนบอร์ดเลย และให้คะแนนซ่อมง่ายไว้ที่ 6/10</p>\n<p>PlayDate วางขายอยู่บน<a href=\"https://play.date/\">เว็บไซต์</a>ในราคา 179 ดอลลาร์ แพงกว่าตอนเปิดตัวที่ 149 ดอลลาร์มาอีกเล็กน้อย แต่เพิ่มจำนวนเกมที่จะทยอยปล่อยให้ดาวน์โหลดแบบไม่เปิดเผยลำดับ จาก 12 เป็น 24 เกม แบ่งเป็น 2 เกมต่อสัปดาห์ เป็นเวลา 12 สัปดาห์ โดยผู้เล่นแค่ต้องเชื่อมต่อ Wi-Fi ไว้</p>\n<p>นักพัฒนาสามารถทำเกมได้โดยใช้<a href=\"https://play.date/dev/\">ชุดพัฒนาเกมของ PlayDate ที่เตรียมเปิดให้ใช้ฟรี</a> และสามารถไซด์โหลดเกมจากคอมพิวเตอร์ไปยัง PlayDate ได้ทันที ทีมงานระบุว่านักพัฒนาอาจต้องขายเกมตามช่องทางของตัวเองไปก่อน แต่ก็กำลังคุยกันเรื่องหาช่องทางขายเกมให้อย่างเป็นทางการ (เช่น PlayDate Store) ในอนาคต</p>\n<p>ที่มา - <a href=\"https://www.ifixit.com/Teardown/Playdate+Teardown/143811\">iFixit</a>, <a href=\"https://play.date/\">PlayDate</a></p>\n</div></div></div><div><div>Topics: </div><div><div><a href=\"/topics/playdate\">Playdate</a></div><div><a href=\"/topics/hardware\">Hardware</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d23ee5552a89e82e975879752661e861950c556c64d884ed341aedaa02254c36","category":"Thai"}
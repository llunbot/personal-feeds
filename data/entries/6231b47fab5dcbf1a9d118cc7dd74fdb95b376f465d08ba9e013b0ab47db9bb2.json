{"title":"Opera เปิดตัว Opera One เว็บเบราว์เซอร์เวอร์ชันใหม่ เขียนระบบ UI ใหม่ลื่นไหลกว่าเดิม","link":"https://www.blognone.com/node/133588","date":1682587870000,"content":"<div><div><div><p>Opera เปิดตัว Opera One เว็บเบราว์เซอร์ดีไซน์ใหม่ ที่จะมาแทน Opera เวอร์ชันปัจจุบันภายในปีนี้</p>\n<p>หน้าตาของ Opera One ยังคล้ายของเดิม สิ่งที่เปลี่ยนไปคือ Opera เขียน multithreaded compositor ของตัว UI ใหม่ ทำให้แอนิเมชันของปุ่มต่างๆ ลื่นไหลมากขึ้น</p>\n<p>Opera อธิบายว่าเว็บเบราว์เซอร์ตระกูล Chromium ใช้เทคนิคการแยกเธร็ดหลัก (main thread) สำหรับการอ่านไฟล์ HTML และอินพุตจากผู้ใช้เพื่อนำมาเรนเดอร์ชิ้นส่วน กับเธร็ด compositor ที่นำชิ้นส่วนมาประกอบกันบนหน้าจอ การแยกเธร็ดแบบนี้ทำให้แอนิเมชันดูลื่นไหล เพราะ compositor ทำงานได้ตลอดเวลา ไม่ต้องรอจังหวะหยุดทำงานของเธร็ดหลัก</p>\n<p>อย่างไรก็ตาม เทคนิค multithreaded compositor ของ Chromium จำกัดเฉพาะส่วนเว็บเพจเท่านั้น ส่วนกรอบของเบราว์เซอร์ที่อยู่นอกเว็บเพจไม่ได้เรนเดอร์แบบนี้ด้วย แอนิเมชันของ UI จึงไม่ลื่นไหลเท่าที่ควร สิ่งที่ Opera ทำคือขยาย multithreaded compositor มายัง UI ด้วย ทำให้แอนิเมชันสวยงาม แสดงชิ้นส่วนต่างๆ เป็นเลเยอร์ซ้อนกันได้ จัดกลุ่มแท็บเป็นหมวดหมู่ ย่อขยายแท็บได้ง่ายขึ้น</p>\n<p><a href=\"https://www.opera.com/one\">Opera One เปิดให้ดาวน์โหลดมาทดลองแล้ว</a> แต่นี่ยังเป็นแค่จุดเริ่มต้นเท่านั้น ในอนาคต Opera จะเพิ่มฟีเจอร์อื่นเข้ามาอีก เช่น ฟีเจอร์ AI Prompts ที่เปิดให้คุยกับ ChatGPT และ ChatSonic ผ่านแถบ sidebar ด้านข้าง</p>\n<p><img src=\"https://cdn-production-opera-website.operacdn.com/staticfiles/assets/images/pages/opera-one/opera-one-interface@2x.673f84381158.webp\" alt /></p>\n<p><img alt=\"No Description\" src=\"https://www.blognone.com/sites/default/files/externals/fe701cf1350eb88b9382a6620e240731.jpg\" /></p>\n<p>ที่มา - <a href=\"https://blogs.opera.com/desktop/2023/04/opera-unveils-opera-one-an-entirely-redesigned-browser/\">Opera</a></p>\n</div></div></div><div><div>Topics: </div><div><div><a href=\"/topics/opera\">Opera</a></div><div><a href=\"/topics/browser\">Browser</a></div><div><a href=\"/topics/chromium\">Chromium</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6231b47fab5dcbf1a9d118cc7dd74fdb95b376f465d08ba9e013b0ab47db9bb2","category":"Thai"}
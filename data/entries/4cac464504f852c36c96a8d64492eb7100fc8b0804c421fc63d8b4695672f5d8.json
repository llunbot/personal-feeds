{"title":"True อธิบาย Cell Broadcast Service ฝั่งโอเปอเรเตอร์พร้อมแล้ว ฝั่ง ปภ. ยังไม่มี","link":"https://www.blognone.com/node/145547","date":1743247182000,"content":"<div><div><div><p>True Corporation ออกบทความ <strong>ไขข้อข้องใจ: ทำไมระบบ Cell Broadcast Service (CBS) ยังไม่เกิด? เพราะ \"ปรบมือข้างเดียวไม่ดัง\"</strong> โดยอธิบายว่าระบบ Cell Broadcast Service แบ่งเป็นสองฝั่งคือ</p>\n<ol>\n<li>CBC (Cell Broadcast Center) - ฝั่งผู้ให้บริการมือถือ เช่น ทรู ดีแทค</li>\n<li>CBE (Cell Broadcast Entity) - ฝั่งหน่วยงานรัฐที่ออกประกาศเตือน (กรมป้องกันและบรรเทาสาธารณภัย หรือ ปภ.)</li>\n</ol>\n<p>สถานะของฝั่ง CBC ติดตั้งระบบและทดสอบเรียบร้อยแล้ว ส่วนฝั่ง CBE ของ ปภ. ยังอยู่ระหว่างจัดตั้งระบบ</p>\n<p>True ยังอธิบายว่าการแจ้งเตือนผ่าน SMS มีข้อจำกัดเรื่องส่งช้า ต้องมีฐานข้อมูลเบอร์โทรศัพท์ ต้องส่งทีละเบอร์ และฝั่งผู้รับไม่มีเสียงแจ้งเตือนพิเศษหากตั้งค่าโทรศัพท์เป็นโหมดเงียบ แต่ตอนนี้ True ก็ยินดีให้ความร่วมมือกับ กสทช. และ ปภ. ส่ง SMS เตือนภัยตามที่ได้รับการร้องขอ</p>\n<p><img alt=\"No Description\" src=\"https://www.blognone.com/sites/default/files/externals/e117a0b8ad601e99299ede03daf6e5e5.jpeg\" /></p>\n<p>บทความฉบับเต็ม</p>\n<blockquote><p>\nไขข้อข้องใจ: ทำไมระบบ Cell Broadcast Service (CBS) ยังไม่เกิด? เพราะ \"ปรบมือข้างเดียวไม่ดัง\"</p>\n<p>เกิดเหตุแผ่นดินไหวครั้งใหญ่ในไทย หลายๆ คนคงได้ยินคำว่า \"Cell Broadcast Service\" หรือ CBS วันนี้เรามาทำความเข้าใจกันดีกว่าว่าทำไมระบบแจ้งเตือนภัยพิบัติผ่านมือถือระบบนี้ คือ ระบบที่ทุกคนรอคอย แต่ยังไม่สามารถใช้งานได้ในประเทศไทย แม้จะผ่านมากี่เหตุการณ์น้ำท่วม พายุ หรือภัยพิบัติมาแล้วก็ตาม</p>\n<p>CBS คืออะไร? ทำงานยังไง?<br />\nCell Broadcast Service คือระบบแจ้งเตือนภัยฉุกเฉินที่ส่งข้อความเตือนตรงถึงหน้าจอมือถือทุกเครื่องในพื้นที่เกิดเหตุ ผ่านเสาสัญญาณมือถือ โดยมีข้อดีแบบที่ SMS ธรรมดาทำไม่ได้<br />\nส่งข้อความถึงทุกเครื่องในพื้นที่พร้อมกันในครั้งเดียว (แบบ broadcast)<br />\nมีเสียงเตือนดังพิเศษแม้เปิดโหมดเงียบ<br />\nข้อความจะ Pop-up ขึ้นมาบนหน้าจอทันที<br />\nเจาะจงพื้นที่ได้ ส่งเฉพาะพื้นที่เสี่ยงภัย<br />\nไม่ต้องโหลดแอปฯ เพิ่ม ทุกเครื่องรับได้เลย<br />\nแม้เครือข่ายจะหนาแน่น ก็ส่งได้รู้พร้อมกันทันที</p>\n<p>ทำไมต้อง \"สองฝ่ายร่วมกัน\" ถึงจะสำเร็จ?<br />\nนี่คือหัวใจสำคัญ! ระบบ CBS จะทำงานได้ต้องมีสององค์ประกอบหลักทำงานร่วมกัน (เหมือนปรบมือสองข้างถึงจะดัง):<br />\nCBC (Cell Broadcast Center) - ฝั่งผู้ให้บริการมือถือ เช่น ทรู ดีแทค<br />\nCBE (Cell Broadcast Entity) - ฝั่งหน่วยงานรัฐที่ออกประกาศเตือน (กรมป้องกันและบรรเทาสาธารณภัย หรือ ปภ.)</p>\n<p>สถานการณ์ปัจจุบัน:<br />\nCBC - ค่ายมือถือ (ทรู คอร์ปอเรชั่น) ติดตั้งระบบและทดสอบเรียบร้อยแล้ว<br />\nCBE - กรม ปภ. ยังอยู่ระหว่างจัดตั้งระบบทำงานและทดสอบ<br />\nนี่เป็นเหตุผลว่าจะให้ดังต้องปรบมือสองข้าง</p>\n<p>กระบวนการทำงานของระบบ CBS ทำงานอย่างไร?<br />\nเมื่อเกิดภัยพิบัติ - กรม ปภ. (CBE) วิเคราะห์สถานการณ์และตัดสินใจส่งการแจ้งเตือน<br />\nส่งคำสั่งแจ้งเตือน - ข้อมูลถูกส่งไปยังศูนย์ CBC ของค่ายมือถือ<br />\nกระจายสัญญาณ - CBC ส่งข้อมูลไปยังเสาสัญญาณในพื้นที่เป้าหมาย<br />\nแจ้งเตือนผู้ใช้ - ข้อความพร้อมเสียงเตือนปรากฏบนมือถือทุกเครื่องในพื้นที่นั้นๆ</p>\n<p>ทำไม SMS ถึงไม่เหมาะกับการแจ้งเตือนภัยพิบัติ?<br />\nปัจจุบันที่เราได้รับเป็นเพียง SMS ธรรมดา ซึ่งมีข้อจำกัดมากมาย:<br />\nส่งช้า เพราะต้องส่งทีละเบอร์ ไม่สามารถส่งพร้อมกันได้<br />\nต้องมีฐานข้อมูลเบอร์โทรศัพท์<br />\nไม่มีเสียงเตือนพิเศษ อาจไม่ได้ยินหากเปิดโหมดเงียบ<br />\nระบบอาจต้องใช้เวลาเมื่อมีการส่งจำนวนมากในเวลาเดียวกัน</p>\n<p>สรุป: รอไปอีกนานไหม?<br />\nเรื่องนี้เป็นตัวอย่างที่ชัดเจน \"ปรบมือข้างเดียวไม่ดัง\" ค่ายมือถือพร้อมแล้ว เพียงแค่รอภาครัฐพร้อมก็เปิดให้บริการได้ ในระหว่างนี้ ทรูยังคงให้ความร่วมมือกับ กสทช. และ ปภ. ในการส่ง SMS เตือนภัยตามที่ได้รับการร้องขอ ระหว่างที่กำลังดำเนินการเปิดให้บริการ Cell Broadcast Service\n</p></blockquote>\n</div></div></div><div><div>Topics: </div><div><div><a href=\"/topics/true\">True</a></div><div><a href=\"/topics/telecom\">Telecom</a></div><div><a href=\"/topics/natural-disaster\">Natural disaster</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4cac464504f852c36c96a8d64492eb7100fc8b0804c421fc63d8b4695672f5d8","category":"Thai"}
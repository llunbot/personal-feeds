{"title":"Gran Turismo Movie","link":"https://markpeak.net/gran-turismo-movie/","date":1709602583000,"content":"<p>Gran Turismo เป็นผลงานภาพยนตร์ลำดับที่สองของ PlayStation Productions ที่โซนี่พยายามนำเกมในเครือมาดัดแปลงเป็นภาพยนตร์ (ลำดับแรกคือ <a href=\"https://markpeak.net/uncharted-movie/\">Uncharted</a>)</p>\n<p>เนื่องจากตัวเกม Gran Turismo ไม่มีเนื้อเรื่องในตัวมันเอง เป็น racing simulation อย่างเดียว การดัดแปลงเป็นหนังจึงต้องนำพล็อตของโลกภายนอกที่เกี่ยวข้องกับตัวเกมมาแทน ซึ่งในที่นี้คือโครงการ <a href=\"https://en.wikipedia.org/wiki/GT_Academy\">GT Academy</a> ที่ Nissan กับ Sony Interactive Entertainment ร่วมกันทำระหว่างปี 2008-2016 เป็นการนำเอาผู้เล่น Gran Turismo เก่งๆ จากทั่วโลกมาฝึกเป็นนักแข่งรถจริงๆ</p>\n<p>เกมเมอร์ที่ผ่านโครงการ GT Academy มีทั้งหมด 22 คน แต่หนังนำเอาชีวิตของ <a href=\"https://en.wikipedia.org/wiki/Jann_Mardenborough\">Jann Mardenborough</a> เกมเมอร์ชาวเวลส์ที่ผ่านโครงการในปี 2011 (ไม่ใช่คนแรกที่ชนะโครงการ) มาเป็นตัวเอก โดยดัดแปลงเนื้อหาจากชีวิตจริงบ้างบางส่วนให้ดราม่าขึ้นกว่าเดิม มีการสลับเวลาของบางเหตุการณ์บ้าง แต่โครงเรื่องหลักๆ คือชีวิตจริงของ Jann ที่เริ่มเข้าโครงการในปี 2011 และจบที่การแข่ง 24 Hours of Le Mans ในปี 2013</p>\n<p>(หมายเหตุ: ชีวิตของ Jann หลังจากนั้นก็ยังเป็นนักแข่งรถอยู่ แต่นับจากปี 2016 จนถึงปัจจุบัน เขาย้ายไปแข่งในญี่ปุ่นแทน)</p>\n<p></p>\n<p>เนื้อเรื่องของหนังค่อนข้างเป็นเส้นตรง คือ เกมเมอร์ธรรมดาๆ ที่มีปมโดนพ่อดูถูกว่าเอาแต่เล่นเกม บังเอิญได้เข้าโครงการ GT Academy จนได้เป็นนักแข่งรถจริงๆ ต้องฝ่าฟันเอาชนะอุปสรรคทั้งในและนอกสนาม พิสูจน์ตัวเองกับคนรอบตัว จนประสบความสำเร็จในอาชีพนักแข่งรถ</p>\n<p>วิธีการเล่าเรื่องก็ค่อนข้างธรรมดาคือเป็น stage ไปเรื่อยๆ เหมือนเรากำลังดูเกมที่มี progression ไปเรื่อยๆ โดยเนื้อเรื่องแต่ละองค์ไม่ค่อยเชื่อมโยงกันมากนัก มีปมหลักเรื่องการพิสูจน์ตัวเองของ Jann และปมรองเรื่องความสัมพันธ์ของ Jann กับหัวหน้าทีม Jack Salter ซึ่งเป็นตัวละครที่แต่งขึ้น</p>\n<p><img src=\"https://markpeak.net/wp-content/uploads/2024/03/gran-turismo-2.jpg\" width=\"1024\" height=\"576\" srcset=\"https://markpeak.net/wp-content/uploads/2024/03/gran-turismo-2.jpg 1024w, https://markpeak.net/wp-content/uploads/2024/03/gran-turismo-2-300x169.jpg 300w, https://markpeak.net/wp-content/uploads/2024/03/gran-turismo-2-768x432.jpg 768w, https://markpeak.net/wp-content/uploads/2024/03/gran-turismo-2-700x394.jpg 700w\" /></p>\n<p>เนื่องจากแกนของหนังคือเอา “นักแข่งหน้าจอ” (sim racer) มาลองเป็นนักแข่งรถจริงๆ ดูซิว่าเป็นอย่างไร วิธีการนำเสนอตอนแข่งรถจึงผสมผสานระหว่างการแข่งในสนามจริง (ซึ่งทำโปรดักชันได้อลังการดี ต้องชม) กับกราฟิกแบบวิดีโอเกม เช่น การแสดงตัวเลขอันดับทับลงบนกราฟิกจริง หรือ การแสดงเส้น race line ทับบนหน้าจอ ตรงนี้กลับดูแปลกๆ และลดทอนความจริงจังของการแข่งรถไปอย่างน่าเสียดาย ภาพมันดูเป็นเกมไปซะหมด (แถมยิ่งย้อนแย้ง เพราะกลับทิศกันกับตัวเกม Gran Turismo ที่พยายาม “สมจริง” ให้มากที่สุดเท่าที่เป็นไปได้)</p>\n<p>เมื่อพล็อตมันไม่ค่อยแข็งแรง บวกกับการนำเสนอฉากแข่งรถที่ออกจะแปลกๆ ไปบ้าง ทำให้หนังไปไม่สุดทางเท่าไร (เทียบกับหนังแข่งรถที่ดูก่อนหน้านี้อย่าง <a href=\"https://markpeak.net/ford-v-ferrari/\">Ford v Ferrari</a> ที่พูดถึง Le Mans แบบเดียวกัน) ก็ออกจะน่าเสียดายศักยภาพของหนังที่น่าจะไปได้ไกลกว่านี้มาก ทั้งที่อุตส่าห์ไปถ่ายสนามแข่งรถดังๆ มาเพียบ ทั้ง Red Bull Ring, Nuremberg หรือ Le Mans</p>\n<p>ให้คะแนน 6.5/10</p>\n<p><strong>เกร็ดอื่นๆ ของหนัง</strong></p>\n<ul>\n<li>Kazunori Yamauchi ผู้สร้างเกม Gran Turismo ที่เห็นในหนังนั้นเป็นนักแสดง <a href=\"https://www.youtube.com/watch?v=fBPHH_2NGOM\">ตัวจริงมาแสดงเป็นเชฟซูชิ</a> ในฉากที่ Jann ไปเที่ยวโตเกียว</li>\n<li>คนที่แสดงเป็นแม่ของ Jann ในเรื่องคือ Geri Halliwell-Horner อดีต Spice Girl และปัจจุบันเป็นคุณนาย Horner ภรรยาของ Christian Horner หัวหน้าทีม Red Bull F1</li>\n<li>ผู้กำกับภาพยนตร์เรื่องนี้คือ Neill Blomkamp ที่เคยสร้างชื่อจาก District 9</li>\n<li>“Champagne is for the Podium only”</li>\n</ul>\n<p></p>The post <a href=\"https://markpeak.net/gran-turismo-movie/\">Gran Turismo Movie</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"3ed5ab072e9974d80d0f9facbc1cea04c1f63e0aa89bcb7ab2b5e48fb9350759","category":"Thai"}
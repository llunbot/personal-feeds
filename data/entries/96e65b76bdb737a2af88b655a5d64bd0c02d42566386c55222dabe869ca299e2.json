{"title":"รัฐบาลสหรัฐ ให้เงินอุดหนุนโครงการพัฒนาอุปกรณ์เครือข่าย Open RAN ใช้งานข้ามค่ายได้","link":"https://www.blognone.com/node/138175","date":1707797789000,"content":"<div><div><div><p>รัฐบาลสหรัฐ นำโดยหน่วยงานด้านโทรคมนาคม National Telecommunications and Information Administration (NTIA) ให้งบประมาณ 42 ล้านดอลลาร์กับบริษัทโทรคมนาคม และมหาวิทยาลัยหลายแห่ง ไปพัฒนาเทคโนโลยี Open RAN (Open Radio Access Networks หรือ O-RAN) ซึ่งเป็นมาตรฐานอุปกรณ์โครงข่ายโทรคมนาคมแบบเปิด ที่ใช้อุปกรณ์จากหลายบริษัทร่วมกันได้</p>\n<p>Open RAN เป็นแนวคิดของการพัฒนาเทคโนโลยีโครงข่ายยุคใหม่ ที่เปลี่ยนจากเดิม ต่างคนต่างทำ ต้องเลือกโซลูชันของค่ายใดค่ายหนึ่งไปยาวๆ กลายมาเป็นการออกสเปกกลางที่ใช้อุปกรณ์ข้ามค่ายได้ ซึ่งสื่อสหรัฐบางรายอย่าง <a href=\"https://www.washingtonpost.com/technology/2024/02/12/oran-biden-china-huawei-technology/\">Washington Post</a> มองว่านี่เป็นความพยายามของรัฐบาลสหรัฐ ในการลดการพึ่งพิงอุปกรณ์โครงข่ายแบรนด์จีน เช่น Huawei ที่มีข้อกังวลเรื่องความมั่นคง</p>\n<p>โครงการนี้นำโดยโอเปอเรเตอร์ใหญ่ของสหรัฐ 2 รายคือ AT&amp;T กับ Verizon โดยมีโอเปอเรเตอร์จากต่างชาติคือ NTT DOCOMO (ญี่ปุ่น) และ Reliance Jio (อินเดีย) เข้าร่วมด้วยแต่ไม่ได้รับเงินจากรัฐบาลสหรัฐ รวมถึงมหาวิทยาลัยอีกหลายแห่ง นำโดย The University of Texas at Dallas ที่รับผิดชอบพื้นที่ทดสอบ 5G O-RAN ในเขตเมืองดัลลัส นอกจากนี้ยังมีบริษัทด้านอุปกรณ์เครือข่ายและซอฟต์แวร์อีกจำนวนมากเข้าร่วม เช่น Nokia, Ericsson, Fujitsu, Samsung, Dell, Intel, Rakuten, Cisco, Microsoft, Red Hat</p>\n<p>กลุ่มพันธมิตรเหล่านี้มีชื่ออย่างเป็นทางการว่า Acceleration of Compatibility and Commercialization for Open RAN Deployments (ACCoRD)</p>\n<p>ที่มา - <a href=\"https://www.ntia.gov/press-release/2024/biden-harris-administration-awards-42m-wireless-innovation\">NTIA</a>, <a href=\"https://about.att.com/blogs/2024/open-ran.html\">AT&amp;T</a>, <a href=\"https://www.verizon.com/about/news/new-grant-ntia-o-ran-carriers-vendors-globally\">Verizon</a>, <a href=\"https://www.theverge.com/2024/2/12/24070550/open-ran-standard-us-funding-5g-huawei\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/0b673162d7797b9f07a1232d82473502.jpg\" /></p>\n<p>ภาพจาก <a href=\"https://www.juniper.net/us/en/research-topics/what-is-open-ran.html\">Juniper</a></p>\n</div></div></div><div><div>Topics: </div><div><div><a href=\"/topics/usa\">USA</a></div><div><a href=\"/topics/telecom\">Telecom</a></div><div><a href=\"/topics/att\">AT&amp;T</a></div><div><a href=\"/topics/verizon\">Verizon</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"96e65b76bdb737a2af88b655a5d64bd0c02d42566386c55222dabe869ca299e2","category":"Thai"}
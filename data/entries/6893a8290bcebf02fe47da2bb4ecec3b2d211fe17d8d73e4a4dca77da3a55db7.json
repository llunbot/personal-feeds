{"title":"ประเมินผู้ใช้ Twitter Blue ราว 6.4-6.8 แสนคน ผู้ใช้กลุ่มแรกๆ เลิกจ่ายเงินเกินครึ่ง","link":"https://www.blognone.com/node/133717","date":1683429584000,"content":"<div><div><div><p>Mashable รายงานยอดประเมินจำนวนสมาชิก Twitter Blue ว่าอยู่ราว 640,000-680,000 คน นับถึงสิ้นเดือนเมษายน 2023 โดยในจำนวนนี้คาดว่า 90% จ่ายเงิน 8 ดอลลาร์จริงๆ ส่วนอีก 10% <a href=\"https://www.blognone.com/node/133536\">ได้มาฟรี</a></p>\n<p>ยอดคาดการณ์ของ Mashable มาจากข้อมูลหลุด Twitter ในช่วงก่อนหน้า รวมกับการไล่เช็คผู้ใช้ที่มีเครื่องหมายติ๊กถูกจริงๆ ซึ่งตัวเลขนี้ถือว่าไม่มากเมื่อเทียบกับจำนวนผู้ใช้ Twitter ทั้งหมด และหากเทียบบริการโซเชียลแบบเก็บเงินลักษณะคล้ายกันคือ <a href=\"https://www.blognone.com/node/129847\">Snapchat+ มีผู้ใช้ 1 ล้านคนภายใน 2 สัปดาห์แรก</a> และล่าสุดคือมีสมาชิกจ่ายเงินเกิน 3 ล้านคนแล้ว</p>\n<p>สถิติอีกตัวที่น่าสนใจคือในตอนที่ <a href=\"https://www.blognone.com/node/131347\">Twitter Blue เวอร์ชัน Elon Musk เปิดตัวช่วงเดือนพฤศจิกายน 2022</a> มีผู้สมัครกลุ่มแรกๆ ประมาณ 150,000 คน แต่ผู้สมัครกลุ่มนี้หลงเหลืออยู่แค่ 68,157 คนเท่านั้น (นับถึงสิ้นเมษายน)​ เท่ากับว่าผู้ใช้แบบเสียเงินเลิกจ่ายเงินไปเกินครึ่ง</p>\n<p>กลุ่มผู้ใช้เดิมที่ได้เครื่องหมายถูก มีจำนวน 420,000 คน หลัง <a href=\"https://www.blognone.com/node/133514\">Elon Musk ยกเลิกเครื่องหมายถูก บังคับซื้อ Blue</a> ช่วงปลายเดือนเมษายน มีผู้ใช้จำนวน 19,183 คนเท่านั้นที่ยอมจ่ายเงินซื้อ Blue ต่อ</p>\n<p>Mashable วิเคราะห์ว่าเหตุผลที่ผู้ใช้ Twitter Blue มีไม่เยอะอย่างที่ Elon หวังไว้ เป็นเพราะชุดฟีเจอร์แบบพรีเมียมยังไม่ดึงดูดให้จ่ายเงินต่อ แม้ข้อความของผู้ใช้ Twitter Blue จะถูกแสดงผลเยอะกว่าปกติ (boost) แต่เอาเข้าจริงแล้ว ผู้ใช้ที่ซื้อ Blue เพื่อหวัง boost ก็ผิดหวังเพราะรู้สึกว่า boost ได้ไม่เยอะพอ จากสถิติของ Mashable ยังบอกว่าผู้ใช้ Blue 291,183 คน หรือเกือบครึ่งของผู้ใช้ Blue ทั้งหมด มีผู้ติดตามน้อยกว่า 1,000 คนด้วย เท่ากับว่าผู้ใช้กลุ่มนี้เลือกจ่ายเงินเพื่อหวังจะมีผู้ติดตามมากขึ้นนั่นเอง</p>\n<p>ที่มา - <a href=\"https://mashable.com/article/half-of-twitter-blue-earliest-subscribers-no-longer-subscribed\">Mashable</a>, <a href=\"https://sea.mashable.com/tech/23471/twitters-blue-check-purge-is-barely-affecting-paid-subscriptions\">Mashable</a></p>\n<p><img alt=\"No Description\" src=\"https://www.blognone.com/sites/default/files/externals/d8845501db3255163c3e29077fcb4ef0.jpg\" /></p>\n</div></div></div><div><div>Topics: </div><div><div><a href=\"/topics/twitter-blue\">Twitter Blue</a></div><div><a href=\"/topics/twitter\">Twitter</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6893a8290bcebf02fe47da2bb4ecec3b2d211fe17d8d73e4a4dca77da3a55db7","category":"Thai"}
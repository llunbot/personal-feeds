{"title":"Framework เปิดตัว Laptop 12 รุ่นแรกที่พับจอเป็นแท็บเล็ตได้, Laptop 13 รุ่น Ryzen AI 300","link":"https://www.blognone.com/node/144943","date":1740579632000,"content":"<div><div><div><p>นอกจาก <a href=\"https://www.blognone.com/node/144935\">Framework Desktop ที่สร้างเสียงฮือฮาในวงการฮาร์ดแวร์</a> ทางบริษัท Framework ยังเปิดตัวโน้ตบุ๊กใหม่อีก 2 รุ่นมาพร้อมกัน ได้แก่</p>\n<p><strong>Framework Laptop 12</strong> โน้ตบุ๊กขนาดหน้าจอ 12.2\" ตัวแรกของบริษัท (เดิมทีมีเฉพาะ 13\" กับ 16\") เป็นโน้ตบุ๊กจอสัมผัส convertible พลิกกลับเป็นแท็บเล็ต รองรับปากกาสไตลัส</p>\n<p>สเปกเป็นซีพียู Intel Core 13th Gen i3/i5, แรม DDR5-5200 สูงสุด 48GB, สตอเรจ NVMe ขนาด 2TB, รองรับ Wi-Fi 6E, หน้าจอความละเอียด 1920x1200 ความสว่าง 400 nits, ระบบปฏิบัติการเลือกได้ทั้ง Windows 11 และลินุกซ์</p>\n<p>Framework บอกว่านำโน้ตบุ๊กรุ่น 13\" มาย่อลงให้อยู่ในบอดี้ขนาดเล็กลง หาวิธีลดต้นทุนเพิ่มขึ้น ใช้วัสดุเป็น TPU ลดแรงกระแทกด้านนอก เลือกใช้สีสันที่สดใสกว่าเดิมเพื่อจับตลาดการศึกษา ทำให้ Framework Laptop 12 มีให้เลือก 5 สี</p>\n<p>ตอนนี้ยังไม่มีราคาของ Framework Laptop 12 ประกาศออกมา แต่บอกว่าจะเปิดพรีออเดอร์ในเดือนเมษายน และส่งมอบจริงได้ช่วงกลางปี 2025</p>\n<p>ที่มา - <a href=\"https://frame.work/blog/introducing-the-framework-laptop-12\">Framework Laptop 12</a></p>\n<p><img alt=\"No Description\" src=\"https://www.blognone.com/sites/default/files/externals/fee1c8c957ee1f853163f33b9fdf7922.jpeg\" /></p>\n<p><strong>Framework Laptop 13</strong> รุ่นซีพียู AMD Ryzen AI 300 เป็นการใช้บอดี้ทรงเดิมของ Framework Laptop 13 ที่ออกมาตั้งแต่ปี 2021 (11th Gen Intel Core) ต่อเนื่องมายังซีพียู AMD Ryzen AI 300 ตัวใหม่ล่าสุด ซึ่งนับเป็น Framework Laptop 13 เวอร์ชันที่ 7 แล้ว</p>\n<p>ตัวบอดี้เวอร์ชันใหม่ได้ปรับปรุงระบบระบายความร้อน, คีย์บอร์ดเวอร์ชันใหม่, มีสีขอบใหม่ให้เลือก หน้าตาภายนอกดูเกือบเหมือนเดิม ซีพียูเลือกได้ทั้ง Ryzen 5, Ryzen 7 และครั้งแรกที่เปิดให้เลือกซีพียูรุ่นสูง Ryzen 9 HX 370, แรมเป็น DDR5-5600 สองสล็อต ใส่แรมได้มากสุด 96GB, สตอเรจ M.2 2280 ใส่ได้สูงสุด 8TB, อัพเกรด Wi-Fi 7</p>\n<p>คีย์บอร์ดของ Framework Laptop 13 ถือเป็น  second-generation keyboard ที่หน้าตาคล้ายของเดิม (ผลิตโดย Lite-On) ระยะกดของปุ่มลึก 1.5mm เท่าเดิม แต่ปรับกลไกของปุ่มที่ขนาดกว้างๆ อย่างปุ่ม spacebar/shift ให้ลดเสียงลง, เพิ่มปุ่ม Copilot แต่เลือกไม่ใส่โลโก้ได้ถ้าต้องการ</p>\n<p>ส่วนคนที่มีบอดี้เดิมอยู่แล้วก็สามารถอัพเกรดเฉพาะโมดูลไส้ในได้ (ตามคอนเซปต์ของ Framework ที่เน้นซ่อมง่าย อัพเกรดง่าย)</p>\n<p>Framework Laptop 13 มีราคาเริ่มต้น 899 ดอลลาร์ สำหรับเครื่อง DIY Edition ที่ยังใส่ชิ้นส่วนไม่ครบ และ 1,099 ดอลลาร์ แบบใส่ชิ้นส่วนมาครบ, ตัวเมนบอร์ดใหม่มีขายแยกในราคาเริ่มต้น 449 ดอลลาร์</p>\n<p>ที่มา - <a href=\"https://frame.work/blog/introducing-the-framework-laptop-13-powered-by-amd-ryzen-ai-300-series\">Framework Laptop 13</a></p>\n<p><img alt=\"No Description\" src=\"https://www.blognone.com/sites/default/files/externals/f85651e71fd7a10457f59b5a4868fe08.jpeg\" /></p>\n</div></div></div><div><div>Topics: </div><div><div><a href=\"/topics/framework-laptop\">Framework Laptop</a></div><div><a href=\"/topics/notebook\">Notebook</a></div><div><a href=\"/topics/ryzen\">Ryzen</a></div><div><a href=\"/topics/hardware\">Hardware</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5e92aa807ae046317699597448bc1a424c0a27cecc924bede466c34238b1952f","category":"Thai"}
{"title":"Figma ปิดฟีเจอร์ AI ช่วยออกแบบชั่วคราว หลังให้ผลลัพธ์ที่เหมือนแอป Weather ใน iPhone มาก","link":"https://www.blognone.com/node/140706","date":1719938864000,"content":"<div><div><div><p>เมื่อสัปดาห์ที่แล้ว Figma ได้ประกาศฟีเจอร์ใหม่หลายอย่างทั้ง <a href=\"https://www.blognone.com/node/140614\">UI ดีไซน์ใหม่</a> รวมถึงฟีเจอร์ AI ช่วยในการออกแบบอย่าง Make Design ที่ได้ผลลัพธ์จากการใส่ prompt อย่างไรก็ตาม Figma ได้ตัดสินใจปิดฟีเจอร์ Make Design นี้ชั่วคราว เนื่องจากพบปัญหา</p>\n<p>เรื่องนี้เริ่มต้นจาก Andy Allen ผู้ก่อตั้งบริษัท NotBoring Software <a href=\"https://x.com/asallen/status/1807669848002253250\">โพสต์ข้อความ</a>ผลจากการใช้ฟีเจอร์ Make Design ใน Figma ให้ออกแบบแอปดูข้อมูลสภาพอากาศ ซึ่งหลังจากป้อนคำสั่งไปสามครั้ง เขาพบว่า<a href=\"https://x.com/asallen/status/1807675146020454808\">ผลลัพธ์ทุกครั้ง</a>ที่ได้นั้น หน้าตาของแอปเหมือนกับแอป Weather ใน iOS มาก ทั้งตำแหน่งข้อมูล ไอคอน และรายละเอียดปลีกย่อย เขาจริงเชื่อว่า Figma เทรนข้อมูลโดยนำแอปจริงมาอิงเป็นพื้นฐาน</p>\n<p>Dylan Field ซีอีโอ Figma โควทโพสต์นี้ใน X ปฏิเสธคำกล่าวหา ยืนยันว่า AI ของ Figma ไม่ได้เทรนด้วยคอนเทนต์ใน Figma, ไฟล์ของชุมชนผู้ใช้งาน หรือจากแอปที่มีอยู่ แต่วิธีการได้มาของข้อมูลที่เทรน อาจมีความหลากหลายต่ำเกินไปจนทำให้ได้ผลลัพธ์รูปแบบเดียว เขายอมรับว่าไทม์ไลน์การปล่อยฟีเจอร์นี้ถูกกำหนดมาอย่างเข้มงวด จนอาจทำให้การตรวจสอบซอฟต์แวร์บกพร่องหรือมองข้ามบางปัญหาไป จึงตัดสินใจปิดฟีเจอร์นี้ชั่วคราว และทดสอบใหม่ทั้งหมดจนกว่าจะมั่นใจว่าผลลัพธ์ออกมาอย่างที่ควรจะเป็น จึงจะเปิดให้ใช้งานอีกครั้ง</p>\n<p>ที่มา: <a href=\"https://techcrunch.com/2024/07/02/figma-disables-its-ai-design-feature-that-appeared-to-be-ripping-off-apples-weather-app/\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/70b5a3b946706e39f6aa241b76b082c0.jpeg\" /></p>\n<blockquote><p>(1) As we shared at Config last week - as well as on our blog, our website, and many other touchpoints - the Make Design feature is not trained on Figma content, community files or app designs. In other words, the accusations around data training in this tweet are false. <a href=\"https://t.co/jlfmroPPhm\">https://t.co/jlfmroPPhm</a></p>\n<p>— Dylan Field (@zoink) <a href=\"https://twitter.com/zoink/status/1808045655082033483?ref_src=twsrc%5Etfw\">July 2, 2024</a></p></blockquote>\n</div></div></div><div><div>Topics: </div><div><div><a href=\"/topics/figma\">Figma</a></div><div><a href=\"/topics/design\">Design</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"360ca76b5c84e32584ed96be7d27458d658080e267c50ea3a273267f72b106ce","category":"Thai"}
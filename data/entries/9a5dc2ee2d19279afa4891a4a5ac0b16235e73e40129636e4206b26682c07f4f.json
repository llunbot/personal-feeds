{"title":"ตายแล้วไม่ไปไหน กฎของ Steam ไม่อนุญาตให้เราโอนไอดีหรือเกมไปให้คนอื่นแม้จะ​​ทำพินัยกรรมไว้","link":"https://www.blognone.com/node/139995","date":1716812102000,"content":"<div><div><div><p>เมื่อสัปดาห์ที่ผ่านมา มีผู้ใช้ใน ResetEra ตั้งกระทู้จุดประเด็นการถ่ายโอนกรรมสิทธิ์เกมดิจิทัลบนแพลตฟอร์ม Steam หลังจากผู้ใช้งานเสียชีวิต โดยได้คำตอบจากฝ่ายสนับสนุนของ Steam ว่าบัญชี Steam และเกมไม่สามารถโอนสิทธิ์ให้คนอื่นได้ แม้ว่าเจ้าของบัญชีตายไปแล้ว หรือทำพินัยกรรมไว้ก็ตาม</p>\n<p>ในทางปฏิบัติแล้ว Steam ไม่รู้ว่าผู้ใช้งานเขียนชื่อไอดีและรหัสผ่านของตนทิ้งไว้ให้ผู้สืบทอดรึเปล่า แต่ในทางกฎและสัญญาของการเป็นสมาชิก Steam (Steam Subscriber Agreement) บอกไว้ชัดเจนว่าบัญชี Steam เป็นกรรมสิทธิ์ตามกฎหมายของผู้ใช้งานคนนั้นแค่คนเดียว แม้ว่าจะแชร์ข้อมูลไอดีให้ผู้สืบทอดแต่ตามเงื่อนไขแล้วการกระทำดังกล่าวถือเป็นการละเมิดสัญญา</p>\n<p>ย้อนกลับไปปี 2013 ในบทความ Santa Clara High Technology Law Journal เคยเขียนแสดงความเห็นในประเด็นนี้ไว้ว่าเนื้อหาดิจิทัลสามารถโอนไปยังผู้สืบทอดของผู้ใช้ที่เสียชีวิตได้ หากมีสำเนาถูกต้องตามกฎหมายของเนื้อหานั้นอยู่บนอุปกรณ์ เช่น iPods หรือ Kindle e-readers แต่ถ้าผู้สืบทอดนั้นต้องการดาวน์โหลดเกมไปยังอุปกรณ์อื่นหรือติดตั้งใหม่ในกรณีที่ฮาร์ดไดรฟ์เสีย ตามกฎหมายแล้วพวกเขาจะไม่มีสิทธิ์ทำเช่นนั้น</p>\n<p>หรือในปีที่แล้วที่มียูทูบช่อง The Completionist เคยทำวิดีโอซื้อและดาวน์โหลดเกมดิจิทัลทั้งหมดของ 3DS และ Wii U ลงเครื่องของตนก่อนที่ Store จะปิดตัว โดยเขาตั้งใจบริจาคเครื่องเกมดังกล่าวให้กับมูลนิธิประวัติศาสตร์วิดีโอเกม (Video Game History Foundation) แต่ข้อตกลงการใช้งานของแพลตฟอร์มทำให้เขาไม่สามารถบริจาคได้</p>\n<p><img alt=\"No Description\" src=\"https://www.blognone.com/sites/default/files/externals/d79576c5dd45d0b1e31d9c7ea8e2ccce.png\" /></p>\n<p>ที่มา - <a href=\"https://www.resetera.com/threads/to-anyone-who-is-curious-no-you-cannot-transfer-your-steam-account-via-a-will-you-can-only-take-your-games-to-your-graves.875634/\">ResetEra</a> via <a href=\"https://arstechnica.com/gaming/2024/05/after-you-die-your-steam-games-will-be-stuck-in-legal-limbo/\">Arstechnica</a></p>\n</div></div></div><div><div>Topics: </div><div><div><a href=\"/topics/steam\">Steam</a></div><div><a href=\"/topics/games\">Games</a></div><div><a href=\"/topics/valve\">Valve</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9a5dc2ee2d19279afa4891a4a5ac0b16235e73e40129636e4206b26682c07f4f","category":"Thai"}
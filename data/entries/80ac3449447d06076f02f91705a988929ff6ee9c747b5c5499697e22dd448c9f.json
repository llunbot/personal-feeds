{"title":"John Carmack ผู้สร้างเกม Quake กลับมาเยือนงาน QuakeCon อีกครั้งในรอบ 10 ปี","link":"https://www.blognone.com/node/135305","date":1692167198000,"content":"<div><div><div><p>QuakeCon เป็นงานสัมมนา-พบปะ-แข่งขันเกมที่จัดครั้งแรกในปี 2016 (ปีเดียวกับที่เกม Quake วางขาย) โดยเริ่มจากงานขนาดเล็กใกล้ๆ กับออฟฟิศของ id Software ในเท็กซัส ที่แฟนๆ สามารถเข้ามาพูดคุยกับทีมพัฒนาเพื่อให้ความเห็น เสนอไอเดียในเรื่องต่างๆ ก่อนที่งานขยายใหญ่ขึ้นเรื่อยๆ จนกลายเป็นงานสัมมนาประจำปีของค่าย Bethesda/ZeniMax ไปในท้ายที่สุด</p>\n<p>ปีนี้ John Carmack ผู้ก่อตั้ง id Software และผู้สร้างเกม Doom/Quake กลับไปร่วมงานสัมมนา QuakeCon ครั้งแรกในรอบ 10 ปี หลังจากที่<a href=\"https://www.blognone.com/node/51052\">เขาลาออกจาก id Software ในปี 2013 เพื่อไปร่วมพัฒนาแว่น Oculus</a></p>\n<p>การลาออกของ Carmack ตอนนั้นมีดราม่าตามมามากมาย เพราะ <a href=\"https://www.blognone.com/node/89820\">ZeniMax บริษัทแม่ของ id Software ฟ้องเขาเรื่องละเมิดความลับทางการค้าด้าน VR</a> และ <a href=\"https://www.blognone.com/node/90856\">Carmack ก็ฟ้องกลับว่า ZeniMax ยังจ่ายเงินเขาไม่ครบ</a> สุดท้ยคดีจบด้วยการยอมความในปี 2018 โดยไม่เปิดเผยต่อสาธารณะว่าดีลกันอย่างไร</p>\n<p>หลังจากนั้น <a href=\"https://www.blognone.com/node/113142\">Carmack ก็ทำงานกับ Oculus/Meta ก่อนลงจากตำแหน่ง CTO ในปี 2019</a> และ <a href=\"https://www.blognone.com/node/131911\">พ้นจากทุกตำแหน่งในปี 2022</a> เพื่อมาทำ<a href=\"https://www.blognone.com/node/129935\">บริษัทด้าน AI ของตัวเอง</a> ส่วนฝั่งของ Bethesda/ZeniMax หลังขายให้ไมโครซอฟท์ไปเมื่อปี 2021 ก็ถือว่าเปลี่ยนเจ้าของใหม่แล้ว ซึ่ง Carmack ก็เคยโพสต์ว่าถ้ามีโอกาสก็ยินดีมาร่วมงานกันอีกได้ เพราะไม่ได้มีความโกรธเคืองอะไรกับไมโครซอฟท์มาก่อน</p>\n<p>ล่าสุดในงาน QuakeCon เมื่อไม่กี่วันที่ผ่านมา ซึ่งเป็นครั้งแรกที่กลับมาจัดงานออฟไลน์อีกครั้งหลัง COVID เราก็ได้เห็น Carmack โพสต์ภาพว่าเขาได้กลับไปร่วมงานอีกครั้ง หลังไม่ได้ไปงานนี้มา 10 ปีพอดี ซึ่งทีมผู้จัดงานก็ต้อนรับเขาเป็นอย่างดี จัดคิวพบปะเพื่อให้แฟนๆ มาถ่ายรูปหรือขอลายเซ็น Carmack อย่างเป็นระเบียบเรียบร้อยด้วย เขายังบอกว่าได้พบกับทีมพัฒนารุ่นใหม่ๆ ของ id Software และหวังว่าทีมจะสืบทอดตำนานของบริษัทต่อไป</p>\n<p><img alt=\"No Description\" src=\"https://www.blognone.com/sites/default/files/externals/ed3134ea5ebc43bbfcb48f4e56a5cd55.jpg\" /></p>\n<blockquote><p>It was great to meet some of the new devs in the Id Software family — I wish you all the best carrying on the legacy!We also got to watch the final two matches in the Quake Champions Pro League tournament, with an exciting last minute victory for <a href=\"https://twitter.com/liquidrapha?ref_src=twsrc%5Etfw\">@liquidrapha</a> <a href=\"https://t.co/b26iL8OJw7\">pic.twitter.com/b26iL8OJw7</a></p>\n<p>— John Carmack (@ID_AA_Carmack) <a href=\"https://twitter.com/ID_AA_Carmack/status/1690811590071689216?ref_src=twsrc%5Etfw\">August 13, 2023</a></p></blockquote>\n<p>ที่มา - <a href=\"https://www.videogameschronicle.com/news/john-carmack-returns-to-quakecon-for-first-time-in-a-decade-im-so-happy-im-now-welcome/\">VGC</a></p>\n</div></div></div><div><div>Topics: </div><div><div><a href=\"/topics/john-carmack\">John Carmack</a></div><div><a href=\"/topics/bethesda\">Bethesda</a></div><div><a href=\"/topics/id-software\">id Software</a></div><div><a href=\"/topics/quake\">Quake</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"80ac3449447d06076f02f91705a988929ff6ee9c747b5c5499697e22dd448c9f","category":"Thai"}
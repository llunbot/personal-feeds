{"title":"ผลรีวิว Radeon RX 9070 และ 9070 XT ชัดเจน ชนะ GeForce 5070 ในราคาถูกกว่า 150 ดอลลาร์","link":"https://www.blognone.com/node/145113","date":1741233280000,"content":"<div><div><div><p>AMD Radeon RX 9070 และ 9070 XT มีกำหนดวางขายวันนี้ 6 มีนาคม 2025 และสื่อไอทีในหลายประเทศเริ่มปล่อยรีวิวออกมา ซึ่งผลการรีวิวออกมาในทางเดียวกันคือ Radeon 9070 สามารถเอาชนะคู่แข่ง GeForce RTX 5070 ได้ชัดเจน ถือเป็นจีพียูที่คุ้มค่าที่สุดสำหรับการเล่นเกมระดับ 1440p</p>\n<p><img src=\"https://www.blognone.com/sites/default/files/externals/32ebfa356cdfc3130630fcdb5b425385.jpeg\" alt=\"\" /></p>\n<p><a href=\"https://www.pcworld.com/article/2627008/amd-radeon-rx-9070-and-9070-xt-review.html\">PC World</a> บอกว่าการทดสอบเกมที่ความละเอียด 1440p นั้น คู่ล่าง Radeon 9070 เอาชนะ 5070 ได้อย่างชัดเจน (ความต่างเฉลี่ย 11%) ส่วนคู่บน 9070 XT เอาชนะ 5070 Ti ได้ในหลายการทดสอบ ทั้งที่ค่าตัวถูกกว่ากัน 150 ดอลลาร์ อาจมีแค่บางเกม เช่น Black Myth Wukong ที่ใช้ระบบแสง ray tracing ซับซ้อน และฝั่ง GeForce ทำคะแนนได้ดีกว่า</p>\n<p>อีกอย่างที่ AMD ทำได้ดีในรอบนี้คือ การแสดงผล ray tracing ทำได้ดีขึ้นกว่าเดิมมาก แก้จุดตายของการ์ด Radeon ในอดีตที่ผ่านมาได้แล้ว การ์ด Radeon 9070 รันกราฟิกมี ray tracing ได้พอๆ กันหรือดีกว่า GeForce 5070 ในกรณีส่วนใหญ่</p>\n<p>ส่วนเทคนิค FSR 4 รอบนี้ใช้พลัง AI มาช่วยแล้ว ก็เห็นประสิทธิภาพที่ดีขึ้นชัดเจนจาก FSR 3.1 ทำให้ความแตกต่างระหว่าง FSR และ DLSS เริ่มน้อยลงไป ยังมีติดแค่เรื่องเกมที่รองรับ FSR 4 ยังมีไม่เยอะมากนัก ซึ่งปัญหานี้จะค่อยๆ ดีขึ้นเรื่อยๆ ตามกาลเวลา</p>\n<p>ยิ่ง AMD ใจป้ำให้แรมมา 16GB บัส 256-bit ในขณะที่ NVIDIA ให้แรม 12GB บัส 192-bit (เฉพาะรุ่น 5070) ยิ่งทำให้ฝั่ง AMD คุ้มค่าเงินกว่ามาก สามารถรองรับเกมที่ต้องการสเปกโหดๆ ขึ้นในอนาคตได้</p>\n<p><img alt=\"No Description\" src=\"https://www.blognone.com/sites/default/files/externals/5065ecf5009730c38b9c224257838e14.png\" /></p>\n<p><a href=\"https://www.engadget.com/gaming/pc/amd-radeon-rx-9070-and-9070-xt-review-hitting-nvidia-where-it-hurts-140014376.html\">Engadget</a> ให้ความเห็นในทางเดียวกันคือ ทำผลงาน 1440p ได้ดีมาก (excellent) เทียบราคาค่าตัวแล้วคุ้มค่ากว่าฝั่ง GeForce มาก, การรองรับ ray tracing ดีขึ้น, FSR 4 ทำได้ดี</p>\n<p>จุดอ่อนคือเกมยังซัพพอร์ตน้อย และถ้าเล่นเกมความละเอียด 4K ที่ต้องพึ่งพา frame generation เข้าช่วย เทคนิคฝั่ง NVIDIA ยังสร้างเฟรมเรตได้สูงกว่า</p>\n<p>ในแง่การใช้พลังงาน การ์ดของ AMD เรียบง่ายกว่า ไม่ต้องมีสายพิเศษวุ่นวาย ใช้สาย 8-pin จาก PSU โดยตรงได้เลย โดยสเปกขั้นต่ำของ AMD ต้องการ PSU ขนาด 650W แต่ผู้ผลิตการ์ดจอบางรายอาจปรับสเปกขึ้นอีกหน่อยเพื่อเอาชัวร์</p>\n<p>บทสรุปคือ Radeon 9070 XT กลายเป็นการ์ดที่ลงตัวมากในแง่ประสิทธิภาพต่อราคา เพราะประสิทธิภาพดีกว่า 5070 Ti ในหลายๆ กรณี แต่ราคาถูกกว่ากัน 150 ดอลลาร์ (ถ้าสามารถหาซื้อได้ในราคาขายปลีก ไม่โดนโก่งราคา)</p>\n<p><img src=\"https://www.blognone.com/sites/default/files/externals/c4dfbddfbe3f047aa135bc9ca602a320.png\" alt=\"\" /></p>\n<p>IGN รีวิวการ์ดสองตัวแยกกัน โดยให้คะแนน <a href=\"https://www.ign.com/articles/amd-radeon-rx-9070-review\">9070 ที่ 8/10</a> และ <a href=\"https://www.ign.com/articles/amd-radeon-rx-9070-xt-review\">9070 XT ที่ 10/10</a> พาดหัวว่านี่คือ \"Radeon’s Ryzen moment.\" เหมือนกับตอนซีพียู Ryzen เปิดตัวครั้งแรกและสร้างเสียงฮือฮามากมาย</p>\n<p>IGN บอกว่า AMD ตัดสินใจถูกต้องที่ยกตลาดไฮเอนด์ให้ GeForce 5090 ไปเลย แล้วหันมาทำจีพียูสำหรับเกมเมอร์ทั่วๆ ไป ซึ่งผลลัพธ์ออกมาสำเร็จตามเป้า ตอนนี้ 9070 XT ที่ราคา 599 ดอลลาร์ ถือเป็นการ์ดที่ดีที่สุดในท้องตลาด สถาปัตยกรรม RDNA 4 ช่วยให้ประสิทธิภาพออกมาดี ประสิทธิภาพของ 9070 XT อยู่ในระดับเดียวกับ 4070 Ti (เฉลี่ยแล้ว 9070 XT เร็วกว่าเล็กน้อย 2%) ในราคาที่ต่างกัน 150 ดอลลาร์หรือ 22% ประสิทธิภาพต่อส่วนต่างนั้นแตกต่างชัดเจนมาก</p>\n<p>ข้อเสียเดียวคือ 9070 XT ใช้พลังงานเยอะขึ้นเล็กน้อย อยู่ในระดับใกล้เคียงกับ 7900 XT รุ่นท็อปของเจ็นที่แล้ว (ประมาณ 300W)</p>\n<p>ส่วน 9070 ตัวธรรมดานั้น ทำประสิทธิภาพ 1440p ได้ดี ข้อเสียสำคัญคือ ราคาต่างกับ 9070 XT แค่ 50 ดอลลาร์ ประสิทธิภาพต่างกัน 8% ราคาต่างกัน 9% ถือว่าสมเหตุสมผล แต่ไหนๆ แล้วจ่ายเพิ่มอีก 50 ดอลลาร์เอารุ่น XT ไปเลยดีกว่า</p>\n<p>ที่มา - <a href=\"https://videocardz.com/198465/amd-radeon-rx-9070-xt-rdna4-graphics-cards-review-roundup\">Videocardz (รวมลิงก์ทุกรีวิว)</a></p>\n</div></div></div><div><div>Topics: </div><div><div><a href=\"/topics/radeon\">Radeon</a></div><div><a href=\"/topics/gpu\">GPU</a></div><div><a href=\"/topics/amd\">AMD</a></div><div><a href=\"/topics/geforce\">GeForce</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"59a63d4a4bd7120623a80d56a9abe1728eb5164d2f53c9fcdded42bc9b940e70","category":"Thai"}
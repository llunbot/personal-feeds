{"title":"Meta เปิดซอร์ส DINOv2 วิธีเทรนโมเดลภาพ Vision แบบ Self-Supervised ที่แม่นยำสูง","link":"https://www.blognone.com/node/133501","date":1682004240000,"content":"<div><div><div><p>Meta เปิดซอร์สโค้ด DINOv2 วิธีการเทรนโมเดลปัญญาประดิษฐ์ด้านภาพ (computer vision models) แบบ self-supervision ที่มีประสิทธิภาพสูง ทำงานได้โดยไม่ต้องปรับจูน (fine-tuning) สำหรับงานเฉพาะทาง มีความยืดหยุ่นสูงนำไปใช้ต่อกับงานได้หลากหลายรูปแบบ</p>\n<p>DINOv2 ออกแบบมาแก้ข้อจำกัดของโมเดลด้านภาพ ที่ใช้เทคนิค image-text pretraining การเทรนข้อมูลภาพแบบมีป้ายกำกับ (captions/labels) ซึ่งมีจุดอ่อนคือข้อความในป้ายกำกับอาจไม่ครอบคลุมรายละเอียดทั้งหมดในภาพ, ภาพบางประเภทไม่สามารถทำป้ายกำกับได้ (เช่น ภาพถ่ายเซลล์สิ่งมีชีวิต) และหากภาพมีจำนวนมากขึ้นเรื่อยๆ มนุษย์ก็ไม่สามารถสร้างป้ายกำกับได้ครบถ้วนอยู่ดี เรียกได้ว่าคอขวดของการพัฒนากลับไปอยู่ที่มนุษย์ซะเอง</p>\n<p>Meta ยังอธิบายว่าวงการปัญญาประดิษฐ์ด้านภาพก็เริ่มถึงข้อจำกัดแล้ว หากเอาเบนช์มาร์คจากความแม่นยำของโมเดลในการทายภาพจากฐานข้อมูล <a href=\"https://www.image-net.org/\">ImageNet</a> ในช่วงปี 2019-2021 สามารถเพิ่มความแม่นยำได้ 10% แต่หลังปี 2021 เป็นต้นมา ความแม่นยำเพิ่มเพียง 1% เท่านั้น โลก AI จึงต้องมองหาแนวทางใหม่ๆ แทน</p>\n<p><img alt=\"No Description\" src=\"https://www.blognone.com/sites/default/files/externals/f34d410865db0861c6c814e0bcddc974.jpg\" /></p>\n<p>ทางออกของ DINOv2 คือเทรนแต่ภาพล้วนๆ ไม่ต้องมีป้ายกำกับ (self-supervised) เพื่อทำลายข้อจำกัดของการเทรนแบบเดิม แก้ปัญหาเรื่องการสเกล แล้วเพิ่มด้วยเทคนิคอีกหลายอย่าง ช่วยให้ประสิทธิภาพของโมเดลดีขึ้น</p>\n<ul>\n<li>ฐานข้อมูลภาพขนาดใหญ่ 142 ล้านภาพ ใช้ที่มาจากหลายแหล่ง และมีเทคนิคการเลือกภาพตั้งต้น (seed images) แล้วคัดเลือกภาพคล้ายๆ กัน เพื่อให้ได้ภาพที่หลากหลาย ครอบคลุมภาพหลายรูปแบบจริงๆ</li>\n<li>ใช้เทคนิค regularization เพื่อให้อัลกอริทึมเสถียร และเทคนิค mixed-precision กับ distributed training ของ <a href=\"https://www.blognone.com/node/133038\">PyTorch 2 ที่เพิ่งออกใหม่</a> เพื่อให้เทรนโมเดลขนาดใหญ่ได้เร็วและมีประสิทธิภาพดีขึ้น ผลคือโค้ดรันเร็วขึ้น 2 เท่า ใช้หน่วยความจำเพียง 1/3 บนฮาร์ดแวร์เดิม</li>\n<li>ใช้เทคนิค model distillation บีบอัดโมเดลให้มีขนาดเล็กลงมาก แต่ความแม่นยำลดลงไม่มาก อยู่ในระดับที่พอรับได้</li>\n</ul>\n<p>ผลที่ได้คือ DINOv2 สามารถทำคะแนน ImageNet ได้ดีเกือบเท่าโมเดลอื่นๆ ที่ปรับจูนมาแล้ว แต่ DINOv2 ไม่ต้องปรับจูนเพิ่มเติมเลย ตัวอย่างการใช้งาน DINOv2 คือ<a href=\"https://research.facebook.com/blog/2023/4/every-tree-counts-large-scale-mapping-of-canopy-height-at-the-resolution-of-individual-trees/\">นำไปวิเคราะห์ภาพถ่ายดาวเทียม เพื่อดูว่าต้นไม้แต่ละต้นมีความสูงของพุ่มยอดไม้ (canopy height) เท่าไรบ้าง</a> ซึ่งช่วยให้การประเมินผลกระทบของการชดเชยการปล่อยคาร์บอนทำได้แม่นยำขึ้นมาก</p>\n<p><img alt=\"No Description\" src=\"https://www.blognone.com/sites/default/files/externals/6ed4e0d8bcac2e1190430cf0a53298e1.jpg\" /></p>\n<p>Meta ยังมีตัวอย่างสาธิตการใช้งาน DINOv2 อีกหลายอย่าง เช่น วัดระยะลึกของวัตถุในภาพ (depth estimaton), การแยกแยะส่วนต่างๆ ในภาพออกจากกัน (semantic segmentation) ผู้สนใจสามารถลองเล่นได้จาก <a href=\"https://dinov2.metademolab.com/\">หน้ารวมเดโม</a></p>\n<p><img alt=\"No Description\" src=\"https://www.blognone.com/sites/default/files/externals/1a95c36c6b7cc72e26d384afcf121da8.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/c3302ac91623f65d987dcca97ccb70d7.jpg\" /></p>\n<p>Meta บอกว่าทีมงานเตรียมนำ DINOv2 ไปใช้งานร่วมกับระบบ AI อื่นๆ เช่น โมเดลด้านภาษาขนาดใหญ่ (LLM) เพื่อสร้างระบบ AI ที่ซับซ้อนมากขึ้น และเข้าใจความหมายของภาพได้ด้วยตัวเอง โดยไม่ต้องพึ่งข้อความกำกับ ซึ่งเป็นข้อจำกัดของโมเดลภาษาตระกูล LLM ในปัจจุบัน</p>\n<p>ตัวซอร์สโค้ดเผยแพร่บน <a href=\"https://github.com/facebookresearch/dinov2\">GitHub</a></p>\n<p>ที่มา - <a href=\"https://ai.facebook.com/blog/dino-v2-computer-vision-self-supervised-learning/\">Meta AI Blog</a></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/research\">Research</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5b9a30f53b2f0c6ef560f6801070124d960c7acd643ac28bb1e71f9a1d683590","category":"Thai"}
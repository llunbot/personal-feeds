{"title":"Wikipedia รองรับ Dark Mode อย่างเป็นทางการ ยังจำกัดเฉพาะผู้ใช้ที่ล็อกอิน","link":"https://www.blognone.com/node/140950","date":1721296819000,"content":"<div><div><div><p>Wikipedia ประกาศรองรับ dark mode อย่างเป็นทางการ บนหน้าเว็บทั้งเดสก์ท็อปและมือถือ</p>\n<p>ทีมพัฒนาบอกว่า dark mode เป็นส่วนต่อขยายของธีม Vector ที่เริ่มใช้งานในปี 2022 โดยเป็นหนึ่งในฟีเจอร์ที่ถูกเรียกร้องเข้ามามากที่สุด แต่การทำ dark mode ไม่ได้ง่ายอย่างที่คิด ไม่ใช่เป็นแค่การกดฟิลเตอร์สลับสีแล้วจบกันไป เนื่องจากตัวคอนเทนต์อาจเกิดปัญหาสีเพี้ยนจากการสลับสี จนสูญเสียความหมายที่ถูกต้องไปเลย เช่น <a href=\"https://en.wikipedia.org/wiki/International_orange?wprov=wppw2\">หน้าของสี International Orange</a> เมื่อกลับสีแล้วจะเพี้ยน</p>\n<p><img alt=\"No Description\" src=\"https://www.blognone.com/sites/default/files/externals/136c4704cbc37398b7094375fb723685.png\" /></p>\n<p>อีกปัญหาหนึ่งที่พบคือเรื่อง accessibility เพราะการสลับ dark mode จำเป็นต้องให้มีคอนทราสต์ระหว่างตัวอักษรกับสีพื้นที่มากพอ อ่านได้ง่าย แต่เนื้อหาในบางเพจอาจเลือกสีพื้นหลังที่ไม่ได้คำนึงถึงเรื่องนี้มากนัก เช่น เพจของสโมสรฟุตบอล Wrexham ใช้สีแดงซึ่งเป็นสีประจำสโมสร เป็นสีพื้นของตาราง แต่เมื่อเป็นสีแดงโทนที่ไม่ได้ออกแบบมาเรื่อง accessibility พอกลับสีแล้วจึงเกิดปัญหา</p>\n<p>ทีมพัฒนาจึงต้องสร้างเครื่องมือตรวจเช็คว่ามีเพจใดบ้างที่มีปัญหา accessibility แล้วค่อยๆ ตามไปแก้ไขด้วย เนื่องจากปัญหานี้ ทำให้ทีมพัฒนายังเลือกปล่อย dark mode กับ Wikipedia ในทุกภาษา ให้กับผู้ใช้ทุกคนที่ล็อกอินก่อน ส่วนผู้ใช้ที่ไม่ล็อกอิน จะเห็น dark mode แค่ใน Wikipedia บางภาษาเท่านั้น</p>\n<p>วิธีการใช้งานต้องเข้าไปเปลี่ยนธีมในหน้า Settings ของผู้ใช้แต่ละคน โดยเลือกได้ว่าเป็นธีมสี light, dark หรืออิงตามค่าของระบบปฏิบัติการ</p>\n<p>ตัวอย่าง International Orange ที่ถูกต้อง (บน) และผิด (ล่าง)</p>\n<p><img alt=\"No Description\" src=\"https://www.blognone.com/sites/default/files/externals/a211ca9b51f85105f3a7020ef615f14d.png\" /></p>\n<p>ตัวอย่างโทนสีแดงของ Wrexham ก่อนและหลังแก้ไข</p>\n<p><img alt=\"No Description\" src=\"https://www.blognone.com/sites/default/files/externals/c0d63b843074a503b01f052bc9640997.jpg\" /></p>\n<p>ที่มา  <a href=\"https://diff.wikimedia.org/2024/07/17/dark-modes-bright-future-how-dark-mode-will-transform-wikipedias-accessibility/\">Wikipedia</a></p>\n</div></div></div><div><div>Topics: </div><div><div><a href=\"/topics/wikipedia\">Wikipedia</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"92ae09224738bc6afad60dd64e95acf4f67b9bcb8d91a71ffb54780c2bc4ddc5","category":"Thai"}
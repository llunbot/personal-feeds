{"title":"ซีอีโอ Pocketpair เผยเกม Palworld มีทุนสร้างต่ำกว่าพันล้านเยน แต่กำไรหลายหมื่นล้านเยน","link":"https://www.blognone.com/node/138722","date":1710500369000,"content":"<div><div><div><p>Takuro Mizobe ซีอีโอของ Pocketpair ให้สัมภาษณ์กับ Bloomberg โดยเปิดเผยว่าเกม Palword มีทุนสร้างอยู่ต่ำกว่า 1 พันล้านเยน (ประมาณ 6.7 ล้านดอลลาร์สหรัฐฯ หรือ 239 ล้านบาท) ทั้งนี้ยังไม่ทราบแน่ชัดว่า งบประมาณดังกล่าวรวมไปถึงค่าการตลาดด้วยหรือไม่ แต่ในทางกลับกัน Palworld ทำกำไรได้หลายหมื่นล้านเยน และเน้นย้ำว่าเกมที่ใช้งบประมาณระดับเกม AAA ไม่เหมาะสำหรับ Pocketpair</p>\n<p>Takuro กล่าวว่า ถึงแม้บริษัทจะพอใจที่จะยังคงเป็นอิสระ แต่ก็เปิดกว้างต่อการพิจารณาข้อเสนอสำหรับการเป็นพันธมิตรหรือการเข้าซื้อกิจการ โดยเขาเสริมว่าขณะนี้สตูดิโอไม่ได้อยู่ระหว่างการเจรจาใด ๆ กับทาง Microsoft และไม่มีแผนที่จะนำบริษัทเข้าตลาดหลักทรัพย์</p>\n<p>ไม่ว่าอนาคตจะเป็นแบบไหน Takuro ก็บอกว่า Pocketpair จะเป็นสตูดิโอขนาดเล็กต่อไป ถึงแม้จะมีการมองหาช่องทางขยายทีมเพื่อดูแลเกม Palworld และกำลังอยู่ในช่วงเจรจาเพื่อนำ Palworld ไปสู่แพลตฟอร์มอื่น ๆ แต่เป้าหมายที่จะสร้างเกมขนาดเล็กหลายเกมยังคงอยู่เหมือนเดิม</p>\n<p>ปัจจุบันเกม Palworld วางขายแบบ Early Access บน Steam, Xbox One และ Xbox Series X/S เกมมีผู้เล่น 25 ล้านคนภายใน 1 เดือนแรกที่วางจำหน่าย แบ่งเป็นจาก Steam จำนวน 15 ล้านคน และ Xbox จำนวน 10 ล้านคน</p>\n<p><img src=\"https://www.blognone.com/sites/default/files/externals/140360f0baa00a8572c9a4de6c2badcf.jpg\" /></p>\n<p>ที่มา - <a href=\"https://www.bloomberg.com/news/articles/2024-03-14/-palworld-creator-explains-secret-sauce-of-indie-game-sensation\">Bloomberg</a> via <a href=\"https://gamingbolt.com/palworld-had-a-budget-of-just-6-7-million-made-tens-of-billions-of-yen-in-profit\">Gamingbolt</a></p>\n</div></div></div><div><div>Topics: </div><div><div><a href=\"/topics/palworld\">Palworld</a></div><div><a href=\"/topics/pocketpair\">Pocketpair</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"112175fd6705c2bc9ebe986e10943f12746c77049e45be5a2984c43a34202099","category":"Thai"}
{"title":"สถานีวิทยุในออสเตรเลียยอมรับใช้ดีเจ AI จัดรายการวิทยุมานาน 6 เดือน บอกเพื่อทดสอบเทคโนโลยีใหม่","link":"https://www.blognone.com/node/146059","date":1745577105000,"content":"<div><div><div><p>เรื่องมีอยู่ว่า CADA สถานีวิทยุที่ออกอากาศในเมืองซิดนีย์ ประเทศออสเตรเลีย ได้เพิ่มช่วงรายการใหม่ Workdays with Thy เมื่อ 6 เดือนที่แล้ว ในเวลา 11:00-15:00น. ทุกวันธรรมดา <a href=\"https://www.cada.com.au/shows/workdays-with-thy/\">รายละเอียด</a>ของรายการวิทยุนี้บอกว่า ช่วงระหว่างวันที่คนฟังกำลังทำงาน ขับรถ หรือกำลังเดินทาง ดีเจ Thy จะนำเสนอเพลงมาแรงจากทั่วโลก เน้นไปที่ Hip-Hop, R&amp;B และ Pop Dance รวมทั้งเพลงเก่าเพลงฮิตในอดีต</p>\n<p>ทั้งหมดดูไม่น่ามีอะไร จนกระทั่งมี<a href=\"https://www.thecarpet.com.au/p/meet-thy-the-radio-host-i-dont-think\">คนสงสัย</a>ว่าตัวตนดีเจ Thy นั้นมีข้อมูลอยู่น้อยมาก รูปแบบการพูดในรายการก็มีประโยคที่ซ้ำหรือใช้คำแปลก ๆ อยู่บ่อยครั้ง ในที่สุดทางสถานี CADA ก็ยอมรับว่าดีเจ Thy และช่วงรายการทั้งหมด ถูกสร้างด้วย AI ซึ่งพัฒนาร่วมกับบริษัท <a href=\"https://www.blognone.com/topics/elevenlabs\">ElevenLabs</a> ที่เชี่ยวชาญด้านการใช้ AI สร้างข้อมูลเสียง</p>\n<p>ตัวแทนของสถานีวิทยุบอกว่ารายการใหม่ที่สร้างจาก AI นี้ เป็นส่วนหนึ่งของการทดลองเทคโนโลยีใหม่ว่าจะได้รับผลตอบรับอย่างไรจากคนฟัง</p>\n<p>อย่างไรก็ตามเรื่องนี้เป็นประเด็นใหญ่ในออสเตรเลีย เพราะสมาคมนักแสดงเสียง (Voice Actor) ของออสเตรเลียมองว่ากรณีนี้ควรนำมาเป็นตัวอย่าง ว่าสถานีวิทยุต้องเปิดเผยข้อมูลเมื่อมีการใช้ AI จัดรายการวิทยุ เพราะหากเกิดข้อมูลใดที่ไม่เหมาะสม คนฟังจะได้รับทราบว่าเกิดจาก AI ไม่ใช่ตัวบุคคล ขณะเดียวกันในออสเตรเลียก็ยังไม่มีกฎหมายควบคุมที่ชัดเจนในการใช้ AI สำหรับการจัดรายการวิทยุ</p>\n<p>ที่มา: <a href=\"https://www.smh.com.au/culture/tv-and-radio/thy-has-been-on-the-radio-for-six-months-turns-out-she-isn-t-real-20250424-p5ltxi.html\">Sydney Morning Herald</a></p>\n<p><img alt=\"No Description\" src=\"https://www.blognone.com/sites/default/files/externals/f0cddf7807def72eea092f06efe07a68.png\" /></p>\n</div></div></div><div><div>Topics: </div><div><div><a href=\"/topics/australia\">Australia</a></div><div><a href=\"/topics/radio\">Radio</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f58504b95365e536f4bd2ab9a805ec8412b9dd62cea222db1139c36173ca4524","category":"Thai"}
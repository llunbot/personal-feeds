{"title":"พนักงานบริษัทเกม Annapurna Interactive ลาออกทั้งบริษัท จากเหตุขัดแย้งกับเจ้าของ","link":"https://www.blognone.com/node/141982","date":1726193838000,"content":"<div><div><div><p>เกิดดราม่าขึ้นที่บริษัทเกม <a href=\"https://annapurnainteractive.com/en\">Annapurna Interactive</a> ในเครือบริษัทสื่อและภาพยนตร์ Annapurna Pictures โดยพนักงานทั้งหมดของ Annapurna Interactive ยื่นจดหมายลาออกจากบริษัท จากความขัดแย้งกับเจ้าของบริษัท Megan Ellison (ซึ่งเป็นลูกสาวของ Larry Ellison แห่ง Oracle แต่ตัวบริษัทไม่เกี่ยวข้องกัน)</p>\n<p>Annapurna Interactive ก่อตั้งในปี 2016 เริ่มจากเป็นผู้จัดจำหน่ายเกมอินดี้ มีผลงานเกมอินดี้ดังๆ หลายเกม เช่น     What Remains of Edith Finch, <a href=\"https://www.blognone.com/node/110020\">Journey เวอร์ชันพีซี</a>, Outer Wilds, Kentucky Route Zero, <a href=\"https://www.blognone.com/node/129719\">เกมแมวส้ม Stray</a>, Cocoon และล่าสุดเพิ่งประกาศพัฒนาเกมเองครั้งแรกคือ <a href=\"https://www.blognone.com/node/134609\">Blade Runner 2033: Labyrinth</a> และ<a href=\"https://www.blognone.com/node/141734\">มีข้อตกลงร่วมลงทุนใน Control 2 ของ Remedy Entertainment</a></p>\n<p><img alt=\"No Description\" src=\"https://www.blognone.com/sites/default/files/externals/3f116d46b92dc8354e628a5d588778ff.jpeg\" /></p>\n<p>ปัญหาความขัดแย้งใน Annapurna Interactive เริ่มจากประธานของบริษัท Nathan Gary เจรจากับ Megan Ellison เรื่องการแยก Annapurna Interactive ออกมาเป็นบริษัทอิสระ แต่เมื่อการเจรจาล้มเหลว ทำให้ Gary กับพนักงานทั้งหมดประมาณ 25 คน ยื่นใบลาออก</p>\n<p>กลุ่มพนักงานที่นำโดย Nathan Gary ออกแถลงการณ์ว่าเป็นการตัดสินใจที่ยากลำบากที่สุดที่ต้องลาออก ในขณะที่โฆษกของ Annapurna บริษัทแม่ ยืนยันว่ามีการเจรจากันแต่ไม่สำเร็จ พนักงานลาออกจริง โดยตอนนี้ภารกิจเร่งด่วนของ Annapurna คือสนับสนุนนักพัฒนาเกมอิสระและพาร์ทเนอร์ที่มีข้อตกลงเดิม ในช่วงเวลาเปลี่ยนผ่าน บริษัทยืนยันว่าจะยังทำธุรกิจจัดจำหน่ายเกมต่อไป</p>\n<p>Hector Sanchez ประธานคนใหม่ของ Annapurna Interactive (ก่อนหน้านี้ย้ายไปอยู่กับ Epic Games และเพิ่งถูกดึงกลับมาอีกครั้ง) ยืนยันว่าสัญญาข้อตกลงกับนักพัฒนาที่เซ็นไปแล้วจะยังคงอยู่ และจะหาพนักงานใหม่มาทดแทนพนักงานกลุ่มที่ลาออกไป</p>\n<p>ที่มา - <a href=\"https://www.bloomberg.com/news/articles/2024-09-12/annapurna-video-game-team-resigns-leaving-partners-scrambling\">Bloomberg</a>, <a href=\"https://www.ign.com/articles/annapurnas-entire-gaming-team-has-resigned\">IGN</a></p>\n</div></div></div><div><div>Topics: </div><div><div><a href=\"/topics/annapurna\">Annapurna</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f71c0d825e6402d57a843c7278308c56b881f21ce17a5feb6c90c25d33e7dd33","category":"Thai"}
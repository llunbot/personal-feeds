{"title":"ครบรอบ 20 ปี Git ไลนัสระบุเขียนโค้ดอยู่แค่สิบวัน ดูแลโครงการอยู่สี่เดือน โครงการสำเร็จเพราะ Junio Hamano","link":"https://www.blognone.com/node/145830","date":1744528351000,"content":"<div><div><div><p>เมื่อวันที่ 7 เมษายนที่ผ่านมาเป็นวันครบรอบการใช้งาน Git ทาง GitHub ได้สัมภาษณ์ไลนัส ทอร์วัลด์ส ผู้ดูแลโครงการลินุกซ์และผู้เริ่มโครงการ Git ซึ่งไลนัสได้เล่าถึงจุดเริ่มต้นและระบุว่าเขาดูแลโครงการนี้เพียงเล็กน้อยเท่านั้น</p>\n<p>จุดเริ่มต้นของ Git นั้นเริ่มต้นช่วงปลายปี 2004 ที่ตอนนั้นลินุกซ์ยังใช้ BitKeeper ดูแลโค้ดอยู่แต่ BitKeeper ไม่ใช่โปรแกรมโอเพนซอร์สแม้จะเปิดให้โครงการโอเพนซอร์สใช้งานได้ฟรี เพราะ Larry McVoy ผู้สร้าง BitKeeper รู้จักกับไลนัสและอยากสนับสนุนโครงการโอเพนซอร์ส แต่ต่อมา Andrew Tridgell ก็ <a href=\"https://sourceforge.net/projects/sourcepuller/\">reverse engineer ตัว BitKeeper</a> ทำให้เกิดความขัดแย้งกัน ไลนัสพยายามพูดคุยกับทั้งสองฝ่ายแต่ไม่สำเร็จ จึงต้องเขียน Git ขึ้นมา</p>\n<p>ไลนัสใช้เวลาเขียน Git เต็มเวลาประมาณ 10 วัน ได้โค้ดมาทั้งหมดประมาณหมื่นบรรทัด เขาดูแลโครงการต่อจากนั้นเพียง 3-4 เดือน แล้วยกให้ <a href=\"https://www.linkedin.com/in/gitster/\">Junio Hamano</a> ที่ดูแลโครงการต่อจนทุกวันนี้</p>\n<p>เขาระบุว่าแทบไม่ได้ติดตามความเปลี่ยนแปลงของ Git แล้วในช่วงหลัง โดยเขาใช้คำสั่ง merge, blame, และ log เป็นหลักและมันเพียงพอต่อการใช้งานแล้ว พร้อมกับแสดงความแปลกใจเมื่อลูกสาวของเขาบอกว่าเพื่อนๆ ของเธอรู้จักไลนัสเพราะ Git มากกว่าลินุกซ์เสียอีก ซึ่งเป็นเรื่องประหลาดเพราะเขาใช้เวลาพัฒนา Git อยู่แค่สี่เดือน</p>\n<p>เขายังพูดถึงการใช้งาน Git ในรูปแบบที่เขาคิดไม่ถึงและคิดว่าเป็นการใช้ที่ผิดจากแนวทางที่ออกแบบไว้ เช่น ไมโครซอฟท์ทำ monorepo หรือเขาไม่เข้าใจว่าทำไมมีคนพยายามเอาไฟล์ใหญ่ๆ ไปใส่ใน Git</p>\n<p>ที่มา - <a href=\"https://github.blog/open-source/git/git-turns-20-a-qa-with-linus-torvalds/\">GitHub Blog</a></p>\n<p><img alt=\"No Description\" src=\"https://www.blognone.com/sites/default/files/externals/05cb42b94361e08bf5ea82b567c7a75b.jpeg\" /></p>\n</div></div></div><div><div>Topics: </div><div><div><a href=\"/topics/git\">Git</a></div><div><a href=\"/topics/linus-torvalds\">Linus Torvalds</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"87456f9b5755efa216199310d3e2b69a9b550c1f00c88f4e29a2c2103c343244","category":"Thai"}
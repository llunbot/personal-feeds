{"title":"CD Projekt ยืนยัน อัพเดต Cyberpunk 2077 เดินหน้าตามแผน ออกไตรมาส 1/2022","link":"https://www.blognone.com/node/126061","date":1638238942000,"content":"<div><div><div><p>CD Projekt ประกาศผลประกอบการประจำไตรมาส 3/2021 รายได้เพิ่มขึ้น 40% จากไตรมาสเดียวกันของปีก่อน แต่กำไรลดลง เพราะมีค่าใช้จ่ายเพิ่มจากการพัฒนา Cyberpunk และโครงการเกมอื่นๆ</p>\n<p>ในการแถลงผลประกอบการ ยังมีอัพเดตสิ่งที่เกมเมอร์อยากรู้ คือ <a href=\"https://www.blognone.com/node/125403\">อัพเดตสำหรับคอนโซล next-gen ของ Cyberpunk 2077</a> ยังเป็นไปตามแผน และจะออกภายในไตรมาส 1/2022 ส่วนอัพเดต next-gen ของ The Witcher III จะตามมาในไตรมาส 2/2022</p>\n<p>โครงการอื่นๆ ที่ CD Projekt กำลังทำอยู่คือ Gwent การ์ดเกมในจักรวาล The Witcher ยังไปได้เรื่อยๆ, เกมมือถือ The Witcher: Monster Slayer ที่พัฒนาโดยสตูดิโอลูก <a href=\"https://spokko.com/\">Spokko</a> และมีโครงการเกมใหม่ที่ยังไม่เปิดเผย แต่ระบุว่ากำลังอยู่ในช่วงเริ่มต้นกระบวนการ</p>\n<p><img src=\"https://www.blognone.com/sites/default/files/externals/817c63c1b0710b42198316e839b478f1.jpg\" /></p>\n<p>CD Projekt ยังแสดงชาร์ทสัดส่วนการทำงานของบริษัท ว่าตอนนี้เริ่มขยับกำลังคนจากการอัพเดต next-gen ให้ Cyberpunk 2077 มาทำภาคเสริมของ Cyberpunk แล้ว</p>\n<p>นอกจากนี้บริษัทยังเดินหน้าซื้อกิจการสตูดิโอเกมมาอยู่ในเครือ 2 แห่ง ได้แก่ Digital Scapes (เปลี่ยนชื่อเป็น CD Projekt Red Vancouver) มาช่วยงานเกมที่กำลังสร้างอยู่ และ The Molasses Flood ในบอสตัน มาทำเกมใหม่</p>\n<p><img src=\"https://www.blognone.com/sites/default/files/externals/179f755f534e88f11e6c92965398cb81.jpg\" /></p>\n<p>ที่มา - <a href=\"https://www.cdprojekt.com/en/media/news/cd-projekt-looks-back-at-the-third-quarter-of-2021/\">CD Projekt</a>, <a href=\"https://www.ign.com/articles/cyberpunk-2077-expansion\">IGN</a></p>\n</div></div></div><div><div>Topics: </div><div><div><a href=\"/topics/cyberpunk-2077\">Cyberpunk 2077</a></div><div><a href=\"/topics/cd-projekt-red\">CD Projekt RED</a></div><div><a href=\"/topics/games\">Games</a></div><div><a href=\"/topics/the-witcher\">The Witcher</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"515d5661945755bce8c2c4d2d108022759d6669a92b09cbfcb16362e195a8e93","category":"Thai"}
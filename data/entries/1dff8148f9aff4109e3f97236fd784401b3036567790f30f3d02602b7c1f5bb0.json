{"title":"รู้จัก Anthropic บริษัทคู่แข่งของ OpenAI ก่อตั้งโดยอดีตพนักงาน OpenAI ที่เห็นไม่ตรงกัน","link":"https://www.blognone.com/node/133355","date":1681010300000,"content":"<div><div><div><p>บริษัทสายปัญญาประดิษฐ์ที่เริ่มมาแรงในช่วงหลังๆ คือ <a href=\"https://www.anthropic.com/\">Anthropic</a> ก่อตั้งเมื่อปี 2020 โดยอดีตพนักงาน OpenAI จำนวนหนึ่งที่แยกตัวออกมาตั้งบริษัทเอง หลังมีแนวทางไม่ตรงกันเรื่องทิศทางของ OpenAI</p>\n<p>Dario Amodei ผู้ก่อตั้งและซีอีโอ เป็นหัวหน้าฝ่ายวิจัยของ OpenAI และเป็นหัวหน้าทีมพัฒนา GPT-2, GPT-3 ด้วย ส่วนผู้ร่วมก่อตั้งคนอื่นๆ ที่ย้ายมาจาก OpenAI เช่นกันคือ Daniela Amodei (รองประธานฝ่ายความปลอดภัย AI), Jack Clark (หัวหน้าฝ่ายนโยบาย), Sam McCandlish (หัวหน้าทีมวิจัย), Jared Kaplan (ทีมวิจัย) เป็นต้น</p>\n<p>Anthropic มีงานทั้งด้านวิจัยและพัฒนาผลิตภัณฑ์ โดยผลิตภัณฑ์ที่เป็นเรือธงของบริษัทคือ <a href=\"https://www.anthropic.com/product\">Claude</a> แชทบ็อทแบบเดียวกับ ChatGPT ซึ่งปัจจุบันยังเปิดให้เฉพาะพาร์ทเนอร์บางรายใช้งาน ตัวอย่างพาร์ทเนอร์ที่ระบุชื่อบนหน้าเว็บคือ DuckDuckGo, Quora, Notion, Slack เป็นต้น จุดเด่นของ Claude ระบุว่าตัวเอง \"ปลอดภัย\" เพราะกระบวนการเทรนโมเดลระมัดระวังมากกว่า ส่วนฟีเจอร์อื่นก็คล้ายกันคือมีบทสนทนาที่เป็นธรรมชาติ ปรับระดับของโทนการพูดคุยได้ และมี API เชื่อมต่อข้อมูลภายนอกได้</p>\n<p>ส่วนงานวิจัยของ Anthropic เน้นไปที่เรื่องความปลอดภัยของ AI (safety, reliability, harmless) ผู้สนใจสามารถดูได้จาก <a href=\"https://www.anthropic.com/research\">งานวิจัยทั้งหมด</a></p>\n<p><img alt=\"No Description\" src=\"https://www.blognone.com/sites/default/files/externals/0d4a791a05656f27313695e27b375087.png\" /></p>\n<p>บริษัทที่ชื่อเสียงระดับ Anthropic ระดมทุนมาแล้วหลายรอบ ตัวอย่างนักลงทุนคือ Jaan Tallinn ผู้ร่วมก่อตั้ง Skype, Dustin Moskovitz ผู้ร่วมก่อตั้ง Facebook และ Asana, Eric Schmidt อดีตซีอีโอกูเกิล, Sam Bankman-Fried แห่ง FTX และล่าสุดเมื่อต้นปีนี้คือ <a href=\"https://www.blognone.com/node/132497\">Google Cloud ลงเงินราว 300 ล้านดอลลาร์ ได้หุ้น 10%</a> ตัวเลขอย่างไม่เป็นทางจากจาก The Information บอกว่าตอนนี้บริษัทระดมทุนไปแล้ว 1.3 พันล้านดอลลาร์ มีมูลค่าบริษัทที่ 4.1 พันล้านดอลลาร์</p>\n<p>ล่าสุด TechCrunch ได้เอกสารแผนการระดมทุนซีรีส์ C ของ Anthropic ว่ามีแผนระดมทุนเพิ่มอีก 5 พันล้านดอลลาร์ในอีก 2 ปีข้างหน้า เป้าหมายคือนำเงินไปสร้างโมเดล AI ตัวใหม่ที่มีสมรรถนะ 10^25 FLOPs ซึ่งใหญ่กว่าโมเดลในปัจจุบันหลายเท่าตัว ต้องใช้จีพียูหลักหมื่นตัวช่วยกันเทรน และจะนำมาใช้ในแชทบ็อทเวอร์ชันหน้า โค้ดเนม Claude-Next</p>\n<blockquote><p>Turn unstructured, free-flowing conversations into structured data inputs for CRM entries, engineering tickets, tables, and more. Ask Claude to prioritize features or leads, and generate the content you need for next steps. <a href=\"https://t.co/OKJfY6yThK\">pic.twitter.com/OKJfY6yThK</a></p>\n<p>— Anthropic (@AnthropicAI) <a href=\"https://twitter.com/AnthropicAI/status/1641463531966193664?ref_src=twsrc%5Etfw\">March 30, 2023</a></p></blockquote>\n<p>ที่มา - <a href=\"https://techcrunch.com/2023/04/06/anthropics-5b-4-year-plan-to-take-on-openai/?guccounter=1\">TechCrunch</a></p>\n</div></div></div><div><div>Topics: </div><div><div><a href=\"/topics/anthropic\">Anthropic</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/openai\">OpenAI</a></div><div><a href=\"/topics/startup\">Startup</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1dff8148f9aff4109e3f97236fd784401b3036567790f30f3d02602b7c1f5bb0","category":"Thai"}
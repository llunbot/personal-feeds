{"title":"Apple จะปิด My Photo Stream บริการซิงก์รูปภาพที่มีมาตั้งแต่เปิดตัว iCloud วันที่ 26 กรกฎาคมนี้","link":"https://www.blognone.com/node/134037","date":1685142479000,"content":"<div><div><div><p>แอปเปิลประกาศปิดให้บริการ <strong>My Photo Stream</strong> (การสตรีมรูปภาพของฉัน) ในวันที่ 26 กรกฎาคม 2023 โดยผู้ที่ยังใช้งาน My Photo Stream จะต้องย้ายรูปทั้งหมดไปที่ iCloud Photos ก่อนถึงกำหนดวันดังกล่าว</p>\n<p>ทั้งนี้แอปเปิลจะปิดส่วนการอัปโหลดรูปภาพใหม่ไปที่ My Photo Stream หนึ่งเดือนก่อนกำหนดปิดบริการ หรือในวันที่ 26 มิถุนายน 2023 โดยหลังกำหนดปิดบริการ My Photo Stream รูปภาพทั้งหมดจะถูกลบออกจาก iCloud และปิดตัวลง อย่างไรก็ตามบริการ My Photo Stream จะจัดเก็บรูปไว้ที่อุปกรณ์แอปเปิลอย่างน้อยอันหนึ่งอยู่แล้ว รูปจึงยังไม่หายไป โดยแนะนำให้เซฟไว้ที่ Photo Library หากต้องการเก็บรูปไว้ที่อุปกรณ์อื่น</p>\n<p>แอปเปิลเปิดตัว My Photo Stream ตั้งแต่ปี 2011 พร้อมกับการ<a href=\"https://www.blognone.com/news/24164/wwdc2011-os-x-lion-ios5-icloud-%E0%B9%83%E0%B8%AB%E0%B9%89%E0%B8%9A%E0%B8%A3%E0%B8%B4%E0%B8%81%E0%B8%B2%E0%B8%A3%E0%B8%9F%E0%B8%A3%E0%B8%B5-%E0%B9%81%E0%B8%A5%E0%B8%B0-music-match-%E0%B9%83%E0%B8%AB%E0%B9%89%E0%B8%9A%E0%B8%A3%E0%B8%B4%E0%B8%81%E0%B8%B2%E0%B8%A3%E0%B8%AA%E0%B9%81%E0%B8%81%E0%B8%99%E0%B9%80%E0%B8%9E%E0%B8%A5%E0%B8%87%E0%B8%88%E0%B8%B2%E0%B8%81%E0%B9%83%E0%B8%99%E0%B9%80%E0%B8%84%E0%B8%A3%E0%B8%B7%E0%B9%88%E0%B8%AD%E0%B8%87\">เปิดตัวบริการ iCloud</a> เป็นบริการฟรีที่เก็บ 1,000 รูปล่าสุดในอุปกรณ์ของแอปเปิลที่ใช้งานไว้บน iCloud เป็นเวลา 30 วัน แล้วแสดงรูปในทุกอุปกรณ์เมื่อเชื่อมต่อ Wi-Fi เพื่อให้เซฟลงอุปกรณ์ต่อได้ บริการนี้ถูกแทนที่ด้วย iCloud Photos ในเวลาต่อมา</p>\n<p>ที่มา: <a href=\"https://9to5mac.com/2023/05/26/my-photo-stream-shutdown-icloud/\">9to5Mac</a> และ <a href=\"https://support.apple.com/th-th/HT210705\">แอปเปิล</a></p>\n<p><img alt=\"No Description\" src=\"https://www.blognone.com/sites/default/files/externals/f0a2d5b06ed4ede5250d59207bd68af5.png\" /></p>\n</div></div></div><div><div>Topics: </div><div><div><a href=\"/topics/icloud\">iCloud</a></div><div><a href=\"/topics/apple\">Apple</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c484e04ada432576fe00cd6953f082cd5f44167a113b0f96aaed9f8e5d2024da","category":"Thai"}
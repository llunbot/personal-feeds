{"title":"Circle ยืนยัน ผู้ถือ USDC สามารถไถ่ถอนดอลลาร์คืนได้ในอัตรา 1:1","link":"https://www.blognone.com/node/132977","date":1678589197000,"content":"<div><div><div><p>Circle บริษัทผู้ออกเหรียญ stablecoin USDC ออกมาชี้แจงข้อมูลล่าสุดจากผลกระทบ<a href=\"https://www.blognone.com/node/132966\">กรณีธนาคาร Silicon Valley Bank หรือ SVB ล้ม</a> จากก่อนหน้านี้<a href=\"https://www.blognone.com/node/132971\">เผยว่า</a>สินทรัพย์ที่หนุนค่า USDC มีเงินฝากของ SVB 3.3 พันล้านดอลลาร์</p>\n<p>โดย Circle ยืนยันว่าผู้ถือ USDC สามารถไถ่ถอนคืนเป็นเงินดอลลาร์ได้ในอัตรา 1:1 เหมือนเดิม ซึ่งกระบวนการจะกลับมาเป็นปกติเมื่อธนาคารในสหรัฐกลับมาเปิดทำการอีกครั้งในเช้าวันจันทร์</p>\n<p>ในช่วง 24 ชั่วโมงที่ผ่านมา ราคาของ USDC หลุดการผูกค่า ปรับลดลงไปต่ำสุดที่ประมาณ 0.88 ดอลลาร์ ส่วนราคาล่าสุดตอนนี้อยู่ที่ 0.98 ดอลลาร์แล้ว หลังจาก Circle ออกมาชี้แจงข้อมูลดังกล่าว</p>\n<p>Circle บอกว่าสินทรัพย์หนุนค่า USDC นั้น ส่วนใหญ่ 77% เป็นตั๋วเงินคลังสหรัฐระยะสั้น อายุไม่เกิน 3 เดือน มูลค่ารวม 32.4 พันล้านดอลลาร์ ดูแลสินทรัพย์โดยธนาคาร BNY Mellon และบริหารจัดการสภาพคล่องโดยบริษัทการลงทุน BlackRock ส่วน 23% ที่เหลือ เป็นเงินฝากในสถาบันการเงินต่าง ๆ มูลค่ารวม 9.7 พันล้านดอลลาร์ ซึ่งส่วนใหญ่ฝากไว้ที่ธนาคาร BNY Mellon</p>\n<p>บริษัทบอกว่าเมื่อวันพฤหัสบดี (ก่อนประกาศปิด SVB วันศุกร์) บริษัทได้ทำคำสั่งโอนเงิน 3.3 พันล้านดอลลาร์ใน SVB ออกไปยังธนาคารอื่น แต่คำสั่งยังไม่เสร็จสมบูรณ์ ธนาคาร SVB ก็ถูกสั่งปิดก่อน บริษัทจึงยังเชื่อมั่นว่าเมื่อ FDIC หรือหน่วยงานคุ้มครองเงินฝาก เข้ามาดูแลจัดการสินทรัพย์ของ SVB แล้ว รายการคำสั่งนี้ของ Circle จะได้รับเงินครบจำนวน</p>\n<p>Circle ยังบอกว่า เนื่องจาก USDC เป็น stablecoin ที่ได้รับการกำกับดูแลเรื่องสินทรัพย์ที่หนุนค่า หากหน่วยงานกำกับดูแลประเมินว่าสินทรัพย์ตอนนี้มีมูลค่าต่ำกว่าจำนวนโทเค็นที่ออกมา บริษัทก็พร้อมชดเชยส่วนต่างนี้โดยใช้สินทรัพย์อื่นของบริษัท</p>\n<p>ที่มา: <a href=\"https://www.circle.com/blog/an-update-on-usdc-and-silicon-valley-bank\">Circle</a></p>\n<p><img alt=\"No Description\" src=\"https://www.blognone.com/sites/default/files/externals/f980175e471f80caae61399d72a06376.png\" /></p>\n</div></div></div><div><div>Topics: </div><div><div><a href=\"/topics/circle\">Circle</a></div><div><a href=\"/topics/cryptocurrency\">Cryptocurrency</a></div><div><a href=\"/topics/bank\">Bank</a></div></div></div>","author":"arjin","siteTitle":"Blognone","siteHash":"490b3937e7dd89ebe8c00dc129addbdf1ebe4aff1f458146693da0","entryHash":"ea6fe3ac7c486dff7dfbe506e8daed5558a6ee14909eece3ae3806","category":"Thai"}
{"title":"Lenovo เปิดตัว ThinkPad P1 Gen 7 ใช้สล็อตแรมแบบใหม่ LPCAMM2 ผลิตโดย Micron","link":"https://www.blognone.com/node/139411","date":1714048773000,"content":"<div><div><div><p>Lenovo เปิดตัวโน้ตบุ๊กเวิร์คสเตชันรุ่นใหม่ <strong>ThinkPad P1 Gen 7</strong> ที่ยังคงคอนเซปต์การเป็นโน้ตบุ๊กหน้าจอ 16\" แต่มีการ์ดจอเกรดเวิร์คสเตชันมาให้</p>\n<p>สเปกหลักๆ ของเครื่องเป็นการอัพเกรดตามรอบปกติ ซีพียูเป็น <a href=\"https://www.blognone.com/node/138434\">Core Ultra vPro</a> สูงสุด Core Ultra 9 185H, จีพียูมี Intel Arc ออนบอร์ด พ่วงด้วย GeForce RTX 4060/4070 หรือจะใช้ <a href=\"https://www.blognone.com/node/133114\">RTX 1000/2000/3000 Ada Generation</a> ก็ได้, แรมสูงสุด 64GB, สตอเรจสูงสุด 8TB</p>\n<p>แต่สิ่งที่เป็นจุดเด่นจริงๆ ของ ThinkPad P1 Gen 7 คือแรม เพราะมันเป็นโน้ตบุ๊กเวิร์คสเตชันรุ่นแรกที่ใช้แรม LPDDR5x รุ่นประหยัดพลังงานของ Micron โดยใช้สล็อตแบบใหม่ <strong>LPCAMM2</strong> ที่ทำให้พื้นที่ชิ้นส่วนแรมเล็กลง 64% เมื่อเทียบกับแรมแบบ DDR5 สล็อต SODIMM แบบดั้งเดิม</p>\n<p>แรม LPCAMM2 เป็น<a href=\"https://www.blognone.com/node/128147\">เทคโนโลยีที่ริเริ่มโดย Dell ตอนนั้นเรียกว่า Compression Attached Memory Module (CAMM)</a> เริ่มใช้ครั้งแรกในปี 2022 แต่ภายหลัง Dell ยกเทคโนโลยีนี้ให้เป็นมาตรฐานของ JEDEC หน่วยงานกลางที่ออกมาตรฐานหน่วยความจำ ทำให้บริษัทแรมรายอื่นๆ สามารถนำไปใช้งานได้ด้วย ทั้ง Micron และ Samsung</p>\n<p>จุดเด่นของแรม LPCAMM2 นอกจากเรื่องขนาด ยังมีการประหยัดพลังงานลงได้ 61% (เพราะเป็นแรมรุ่น LP หรือ low power ที่นิยมใช้กันในมือถือ), แบนด์วิด์เพิ่มขึ้น 50% เป็น 7467 MT/s (LPDDR เร็วกว่าแรม DDR5 อยู่แล้ว) และยังสามารถอัพเกรดได้ง่าย ถอดเปลี่ยนเองได้ด้วย</p>\n<p>ThinkPad P1 Gen 7 จะเริ่มวางขายในเดือนพฤษภาคม 2024 ราคาเริ่มต้น 2,619 ดอลลาร์ นอกจากนี้ Lenovo ยังเปิดตัว ThinkPad P16v i Gen 2 ที่สเปกคล้ายๆ กันแต่ใช้แรม DDR5 ธรรมดา, จีพียูมีเฉพาะ RTX ไม่มี GeForce, สเปกย่อยๆ ส่วนอื่นต่างกันเล็กน้อย มาขายในราคาเริ่มต้น 2,279 ดอลลาร์</p>\n<p>ที่มา - <a href=\"https://www.micron.com/about/blog/memory/dram/lpcamm2-no-compromise-for-next-gen-laptops\">Micron</a>, <a href=\"https://news.lenovo.com/pressroom/press-releases/lenovo-unveils-its-new-ai-ready-thinkpad-p1-gen-7-mobile-workstation/\">Lenovo</a>, <a href=\"https://www.theregister.com/2024/04/24/lenovo_micron_lpcamm2_thinkpad/\">The Register</a></p>\n<p><img alt=\"No Description\" src=\"https://www.blognone.com/sites/default/files/externals/605cc19504d4e334f3ac1e50bbcf070b.jpg\" /></p>\n<p>คงไม่ค่อยมีใครสนใจโน้ตบุ๊ก เอาไว้ท้ายสุด</p>\n</div></div></div><div><div>Topics: </div><div><div><a href=\"/topics/thinkpad\">ThinkPad</a></div><div><a href=\"/topics/lenovo\">Lenovo</a></div><div><a href=\"/topics/workstation\">Workstation</a></div><div><a href=\"/topics/laptop\">Laptop</a></div><div><a href=\"/topics/memory\">Memory</a></div><div><a href=\"/topics/micron\">Micron</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c8ebcec0279dfd97063dc195071e1ea48409c614264531d1a75ff1eba4099618","category":"Thai"}
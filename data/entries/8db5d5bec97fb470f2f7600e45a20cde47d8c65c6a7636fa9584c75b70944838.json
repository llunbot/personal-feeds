{"title":"Instagram จะเปลี่ยนมาใช้จำนวน Views เป็น Metric หลักของโพสต์ทุกประเภท แทน Plays และ Reach","link":"https://www.blognone.com/node/141321","date":1723116859000,"content":"<div><div><div><p>Instagram ประกาศว่าในอีกไม่กี่สัปดาห์ข้างหน้า แพลตฟอร์มจะเปลี่ยนตัววัดผลหลัก (Primary Metric) มาเป็นยอดวิว (Views) มีผลกับโพสต์ทุกฟอร์แมต ซึ่งจะใช้ตัววัดผลเดียวกันไม่ว่าจะเป็น Reels, สตอรี, รูปภาพ หรืออื่น ๆ</p>\n<p>Adam Mosseri หัวหน้าทีม Instagram <a href=\"https://www.instagram.com/p/C-X7FtePYyj/\">อธิบายเพิ่มเติม</a>ว่าที่ผ่านมา Reels จะมีตัววัดผลประสิทธิภาพของโพสต์ที่ต่างจากโพสต์ประเภทอื่น แนวทางใหม่นี้ทำให้ครีเอเตอร์ที่ผลิตเนื้อหาเข้าใจผลตอบรับง่ายขึ้น โดยไม่ต้องแยกพิจารณาในประเด็นฟอร์แมตของโพสต์นั้น</p>\n<p>ที่ผ่านมา Reels ใช้ตัววัดผลคือจำนวนการถูกเล่น (Plays) แต่จากนี้จะเปลี่ยนมาเป็นยอดวิว ซึ่งมีค่าเท่ากัน ส่วนโพสต์อื่นใน Instagram จากเดิมใช้ยอดรีช (Reach) เป็นตัววัดผล จะเปลี่ยนเป็นยอดวิวแทน ซึ่งสิ่งที่แตกต่างกันคือหากผู้ใช้งานดูเนื้อหาซ้ำ จากเดิมที่รีชไม่เพิ่ม แต่กรณียอดวิวตัวเลขจะเพิ่มขึ้น</p>\n<p>Mosseri ให้คำแนะนำเพิ่มเติมสำหรับครีเอเตอร์ ว่าตัววัดผลอีกค่าที่น่าจะนำมาพิจารณาด้วยคือ Sends per Reach ที่วัดจำนวนครั้งที่เนื้อหานั้นถูกส่งต่อใน DM ซึ่งสามารถสะท้อนผลตอบรับได้ดีเช่นกัน</p>\n<p>ที่มา: <a href=\"https://www.theverge.com/2024/8/7/24215398/instagram-primary-metric-views\">The Verge</a> และ <a href=\"https://www.instagram.com/p/C-X-fRPRl10/\">Instagram</a></p>\n<p><img alt=\"No Description\" src=\"https://www.blognone.com/sites/default/files/externals/be6b4159c43cfa83ca0999ea85878ed5.jpeg\" /></p>\n</div></div></div><div><div>Topics: </div><div><div><a href=\"/topics/instagram\">Instagram</a></div><div><a href=\"/topics/social-media\">Social Media</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8db5d5bec97fb470f2f7600e45a20cde47d8c65c6a7636fa9584c75b70944838","category":"Thai"}
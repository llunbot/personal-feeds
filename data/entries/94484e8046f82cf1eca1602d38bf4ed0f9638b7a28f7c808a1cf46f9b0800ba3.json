{"title":"กลุ่มแฮกเกอร์ปล่อยข้อมูล 1.3 ล้านไฟล์ของ Insomniac Games หลังสตูดิโอไม่จ่ายเงินตามคำขู่","link":"https://www.blognone.com/node/137309","date":1702998238000,"content":"<div><div><div><p>เมื่อสัปดาห์ก่อน Insomniac Games ผู้พัฒนาเกมซีรี่ส์ Ratchet and Clank และ Marvel’s Spider-Man ถูกกลุ่มแฮกเกอร์ชื่อ Rhysida ผู้ไม่ประสงค์ดีโจมตีระบบ และขโมยข้อมูลภายในบริษัทไปขายในราคา 50 BTC หรือราว 2 ล้านดอลลาร์ และหาก Insomniac Games ไม่จ่ายเงินตามคำขู่ Rhysida จะปล่อยข้อมูลเกี่ยวกับบริษัท, พนักงาน และเกมที่กำลังจะเปิดตัว</p>\n<p>และวันนี้ก็ได้มาถึง จากการรายงานของ Cyber Daily ว่า Rhysida ได้โพสต์ไฟล์มากกว่า 1.3 ล้านไฟล์รวมขนาด 1.67 เทราไบต์ไปยังเว็บไซต์มืด</p>\n<p>ไฟล์ถูกอัปโหลดเป็น 3 ส่วน ข้อมูลชุดแรกเผยให้เห็นการออกแบบเลเวลและองค์ประกอบตัวละครที่มีให้เลือกมากมายของเกม Marvel’s Wolverine ที่กำลังพัฒนาอยู่</p>\n<p>มีไฟล์จำนวนหนึ่งจากเกม Marvel’s Spider-Man 2 รวมถึงเอกสารด้านทรัพยากรบุคคลภายใน เช่น แบบฟอร์ม I-9 (เอกสารอย่างเป็นทางในการตรวจสอบคุณสมบัติการจ้างงานของอเมริกา) และเอกสารการเลิกจ้าง, ภาพหน้าจอภายใน Slack ของ Insomniac รวมอยู่ด้วย และเนื้อหาจากพีซีของพนักงานหลายเครื่องก็โดนเผยแพร่ด้วย</p>\n<p><img alt=\"No Description\" src=\"https://www.blognone.com/sites/default/files/externals/c85dcd5cd594fbcce2f31aa3c1954db8.png\" /></p>\n<p>สิ่งที่น่าสนใจในข้อมูลนี้คือข้อตกลงระหว่าง Marvel และ Sony Interactive Entertainment ซึ่งลงนามโดยทั้ง Isaac Perlmutter ประธานฝ่ายความบันเทิงของ Marvel และ Jim Ryan ประธานของ Sony มีผลใช้บังคับ ณ วันที่ 26 กรกฎาคม 2021 และแสดงรายการเกม X-Men ที่กำลังจะสร้างถึง 3 เกมภายใต้ข้อตกลง โดยเกมแรกคือ Wolverine และส่วนที่เหลือยังไม่มีการระบุชื่อเกมแต่อย่างใด</p>\n<p>เอกสารชุดนี้ยังระบุแผนการวันวางขายเกม และต้นทุนพัฒนาเกม ตลอดจนรายละเอียดอื่นๆ อีกมากมาย โดย Marvel’s Wolverine มีกำหนดให้วางขายไม่เกินวันที่ 1 กันยายน 2025 ในขณะที่อีก 2 เกมมีกำหนดวางจำหน่ายก่อนวันที่ 31 ธันวาคม 2029 และ 31 ธันวาคม 2033 ตามลำดับ แต่ละเกมคาดว่า Sony จะใช้เงินอย่างน้อย 120 ล้านดอลลาร์ในการสร้าง</p>\n<p><img alt=\"No Description\" src=\"https://www.blognone.com/sites/default/files/externals/7ed54815db0d5159297ecbdc184c42e6.jpg\" /><em>ภาพจาก Cyber Daily</em></p>\n<p>ที่มา - <a href=\"https://www.cyberdaily.au/culture/9959-snikt-rhysida-dumps-more-than-a-terabyte-of-insomniac-games-internal-data\">Cyber Daily</a> via <a href=\"https://www.videogameschronicle.com/news/insomniac-hacker-releases-more-than-1-3-million-files-including-personal-documents/\">Video Games Chronicle</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div><div><a href=\"/topics/games\">Games</a></div><div><a href=\"/topics/hack-0\">Hack</a></div><div><a href=\"/topics/insomniac\">Insomniac</a></div><div><a href=\"/topics/marvel\">Marvel</a></div><div><a href=\"/topics/spider-man\">Spider-Man</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"94484e8046f82cf1eca1602d38bf4ed0f9638b7a28f7c808a1cf46f9b0800ba3","category":"Thai"}
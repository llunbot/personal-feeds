{"title":"Oculus Go ออกอัพเดตสุดท้าย ปลดล็อค OS ให้นำไปปรับแต่งได้อย่างอิสระ","link":"https://www.blognone.com/node/125438","date":1635065002000,"content":"<div><div><div><p>Oculus ออกอัพเดตสุดท้ายให้แว่น Oculus Go <a href=\"https://www.blognone.com/node/124955\">ตามที่สัญญาไว้โดย John Carmack ซึ่งมีตำแหน่งเป็น CTO ที่ปรึกษา</a></p>\n<p>แว่น Oculus Go ตกรุ่นไปแล้วหลังการมาถึงของ Oculus Quest 2 แต่เนื่องจากแว่นมีผู้ใช้งานเป็นจำนวนมาก (ข้อมูลประเมินโดย IDC คือ 2 ล้านตัวตลอดอายุผลิตภัณฑ์) การปล่อยให้แว่นเหล่านี้ตกรุ่นไปเฉยๆ เป็นเรื่องน่าเสียดาย ทำให้ Carmack ผลักดันให้ Oculus ออกซอฟต์แวร์ unlocked OS build ที่เปิดให้ผู้ใช้เข้าถึง root access ของระบบ (ฐานของ Oculus Go เป็น Android) เพื่อนำไปปรับแต่งได้อย่างอิสระในอนาคต</p>\n<p>การปลดล็อค Oculus Go ต้องทำผ่าน ADB ผ่านสาย USB เมื่อปลดล็อคเรียบร้อยแล้วจะเห็นคำเตือนบนหน้าจอ บอกว่า OS ตัวนี้ไม่มีลายเซ็นดิจิทัลของ Oculus ยืนยันมาด้วย แต่ยังสามารถใช้งานได้ตามปกติ</p>\n<p><img src=\"https://www.blognone.com/sites/default/files/externals/738d9a32e362fa452b03b655d75d0827.jpg\" /></p>\n<p>เว็บไซต์ Ars Technica ชี้ว่ากรณีนี้เป็นตัวอย่างที่ดีมากของฮาร์ดแวร์ที่ตกรุ่นแล้ว หากบริษัทใจดีพอที่จะปลดล็อค OS ให้ แทนการปิดบริการออนไลน์ไปเฉยๆ แล้วทำให้ฮาร์ดแวร์แทบใช้งานไม่ได้อีกเลย (เช่น กรณีของ Wii/Nintendo DS) และหวังว่าจะมีบริษัทอื่นๆ เดินตามแนวทางเดียวกันนี้</p>\n<p>ตอนนี้<a href=\"https://www.reddit.com/r/OculusGo/\">ชุมชนผู้ใช้ Oculus บน Reddit</a> ก็เริ่มทดลองปรับแต่ง OS กันในด้านต่างๆ แล้ว เช่น ลองพอร์ต Magisk ไปรันบน Oculus Go</p>\n<p>ที่มา - <a href=\"https://developer.oculus.com/blog/unlocking-oculus-go/\">Oculus</a>, <a href=\"https://arstechnica.com/gaming/2021/10/john-carmack-pushes-out-unlocked-os-for-defunct-oculus-go-headset/\">Ars Technica</a></p>\n</div></div></div><div><div>Topics: </div><div><div><a href=\"/topics/oculus\">Oculus</a></div><div><a href=\"/topics/virtual-reality\">Virtual Reality</a></div><div><a href=\"/topics/john-carmack\">John Carmack</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8bcb281f29c850ab009d21af46a3778c6efd89ed073044c89c1859d1e04db315","category":"Thai"}
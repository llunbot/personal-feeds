{"title":"อินเทลซื้อพนักงาน Centaur ทีมออกแบบซีพียู x86 ของ VIA","link":"https://www.blognone.com/node/125707","date":1636159416000,"content":"<div><div><div><p>หลายคนอาจลืมชื่อบริษัทไต้หวัน VIA Technologies ในฐานะผู้สร้างซีพียู x86 อีกค่ายกันไปแล้ว แต่จริงๆ แล้ว VIA ยังอยู่ในตลาดซีพียู x86 แต่เน้นซีพียูประหยัดพลังงานสำหรับอุปกรณ์ฝังตัว เช่น ตระกูล C7, Nano, Eden (ธุรกิจอื่นๆ ของ VIA เน้นไปที่บอร์ด ชุดพัฒนาสำหรับรถยนต์ เครื่องจักร กล้องติดรถยนต์)</p>\n<p>รากเหง้าของ VIA ในโลกซีพียู มีที่มาจากการซื้อกิจการบริษัทอเมริกันสองครั้งคือ Cyrix และ Centaur Technology ในปี 1999 เหมือนกัน ปัจจุบัน Centaur ยังเป็นแกนกลางในการพัฒนาซีพียู x86 รุ่นใหม่ๆ ของ VIA</p>\n<p>ล่าสุดธุรกิจซีพียูของ VIA เกิดการเปลี่ยนแปลงอีกครั้ง เมื่อ VIA ประกาศว่าจะขายธุรกิจ Centaur ให้กับอินเทลในราคา 125 ล้านดอลลาร์ โดยอินเทลจะได้พนักงานของ Centaur ไปจำนวนหนึ่ง แต่ไม่รวมทรัพย์สินอื่นๆ ของ VIA ไปด้วย (ลักษณะคล้ายๆ <a href=\"https://www.blognone.com/node/99471\">กูเกิลซื้อทีมออกแบบมือถือของ HTC ในปี 2017</a> คือซื้อแต่คน ไม่เอาทรัพย์สิน) แต่ VIA เองก็ยังไม่ได้ประกาศชัดว่าจะทำอย่างไรต่อกับธุรกิจซีพียู จะยังทำต่อหรือออกจากตลาดไปเลย</p>\n<p>ฝั่งอินเทลยังไม่แถลงข่าวใดๆ ในเรื่องนี้ แต่ถ้าดูจากทิศทางแล้วก็น่าจะอยากได้วิศวกรไปเสริมทีมพัฒนาซีพียู เพื่อให้กลับมายิ่งใหญ่ในวงการซีพียูได้อย่างรวดเร็วนั่นเอง</p>\n<p><img src=\"https://www.blognone.com/sites/default/files/externals/902ff3bf3b972b5b10aa775ee8ee899f.jpg\" /></p>\n<p>ที่มา - <a href=\"https://www.anandtech.com/show/17049/via-to-offload-parts-of-x86-subsidiary-centaur-to-intel-for-125-million\">AnandTech</a>, ภาพจาก <a href=\"https://www.facebook.com/viatechnologies/photos/10156694754873927\">VIA</a></p>\n</div></div></div><div><div>Topics: </div><div><div><a href=\"/topics/via\">VIA</a></div><div><a href=\"/topics/x86\">x86</a></div><div><a href=\"/topics/cpu\">CPU</a></div><div><a href=\"/topics/intel\">Intel</a></div><div><a href=\"/topics/acquisition\">Acquisition</a></div><div><a href=\"/topics/hardware\">Hardware</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"99d380fa0fbc4353709a4e6ce6bf0328b4030d2371e220583a6642c3ec1e1b7a","category":"Thai"}
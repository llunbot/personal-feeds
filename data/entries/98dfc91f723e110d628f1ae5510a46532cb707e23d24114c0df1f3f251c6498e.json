{"title":"ไมโครซอฟท์ขึ้นราคา Xbox Game Pass, แพ็กเกจคอนโซลไม่ได้เกมใหม่ Day One แล้ว","link":"https://www.blognone.com/node/140812","date":1720570245000,"content":"<div><div><div><p>ไมโครซอฟท์ประกาศ<strong>ขึ้นราคา</strong>ค่าบริการ Xbox Game Pass ทุกระดับแพ็กเกจ จุดสำคัญคือยกเลิกแพ็กเกจ Xbox Game Pass for Console ของเดิม เปลี่ยนมาเป็นแพ็กเกจใหม่ชื่อ Xbox Game Pass Standard ที่ราคาแพงขึ้น แต่ไม่มีเกมใหม่แบบ Day One ให้เล่นอีกแล้ว แต่ทดแทนด้วยสิทธิการเล่นออนไลน์ ที่เดิมทีต้องซื้อแยกกัน</p>\n<p>ไมโครซอฟท์ให้เหตุผลว่า สมาชิกส่วนใหญ่มักซื้อแพ็กเกจใหญ่ Xbox Game Pass Ultimate อยู่แล้ว จึงตัดสินใจปรับเปลี่ยนแพ็กเกจตัวมาตรฐานบนคอนโซลเป็นแพ็กเกจใหม่แทน</p>\n<p>การเปลี่ยนแปลงเกิดกับแพ็กเกจทั้ง 4 ระดับ ดังนี้</p>\n<ul>\n<li><strong>Xbox Game Pass Core</strong> <a href=\"https://www.blognone.com/node/134868\">แพ็กเกจเล็กสุด</a> ที่เป็นบริการเล่นออนไลน์ Xbox Live Gold เดิม บวกสิทธิในการเล่นเกมเหมาจ่ายอีกนิดหน่อย<p></p>\n<ul>\n<li>ราคารายเดือน 9.99 ดอลลาร์เท่าเดิม</li>\n<li>ราคารายปี ขึ้นจาก 59.99 ดอลลาร์ เป็น 74.99 ดอลลาร์</li>\n</ul>\n</li>\n<li><strong>Xbox Game Pass for Console</strong> แพ็กเกจเหมาจ่ายบนคอนโซล Xbox\n<ul>\n<li>ราคาเดิม เดือนละ 10.99 ดอลลาร์ ได้เล่นเกมใหม่ Day One แต่ไม่มีสิทธิเล่นออนไลน์แบบ Core</li>\n<li>เปลี่ยนเป็นแพ็กเกจใหม่ <strong>Xbox Game Pass Standard</strong> ราคาเดือนละ 14.99 ดอลลาร์ ไม่มีเกมใหม่ Day One แต่รวมสิทธิเล่นออนไลน์แบบ Core เข้ามาให้แล้ว</li>\n<li>ตอนนี้ไมโครซอฟท์หยุดขาย Xbox Game Pass for Console ให้ลูกค้าใหม่แล้ว ลูกค้าเก่าสามารถซื้อแพ็กเกจเดิมต่อได้อีกสูงสุด 13 เดือน ส่วนแพ็กเกจแบบใหม่ Standard จะเริ่มขายในอีกไม่กี่เดือนข้างหน้า</li>\n<li>ตอนนี้ยังไม่ชัดเจนว่าแพ็กเกจ Standard ไม่ได้เกม Day One แล้วจะได้เล่นเกมใหม่ๆ เหล่านี้เมื่อใดในภายหลัง</li>\n</ul>\n</li>\n<li><strong>PC Game Pass</strong> แพ็กเกจเหมาจ่ายบนพีซี ยังได้สิทธิเล่นเกมใหม่ Day One ไม่เปลี่ยนแปลง\n<ul>\n<li>ราคาเดิม เดือนละ 9.99 ดอลลาร์ เพิ่มเป็น 11.99 ดอลลาร์</li>\n<li>ราคาไทย เดือนละ 99 บาท เพิ่มเป็น 129 บาท</li>\n</ul>\n</li>\n<li><strong>Xbox Game Pass Ultimate</strong> แพ็กเกจสูงสุด ครอบคลุมทั้งพีซี คอนโซล คลาวด์ สิทธิออนไลน์ และเกมใหม่ Day One\n<ul>\n<li>ราคาเดิม เดือนละ 16.99 ดอลลาร์ เพิ่มเป็น 19.99 ดอลลาร์</li>\n</ul>\n</li>\n</ul>\n<p><a href=\"https://assets.xboxservices.com/assets/42/85/42850801-4997-491d-a5bd-69c5bd7948ac.pdf\">ตารางราคาทั้งหมดของทุกประเทศ</a></p>\n<p>ราคาแพ็กเกจเดิม</p>\n<p><img src=\"https://www.blognone.com/sites/default/files/externals/49f48112f5ff13862e2d09d0dcf15997.jpg\" /></p>\n<p>เว็บไซต์ Windows Central วิเคราะห์ว่าการที่ Xbox Game Pass ให้สิทธิเล่นเกมใหม่ Day One ตั้งแต่วันแรกที่ขาย ย่อมส่งผลกระทบต่อยอดขายเกมดังๆ ซึ่งมักขายดีในช่วงวันแรกๆ เท่านั้น ที่ผ่านมาไมโครซอฟท์ใช้กลยุทธ์ยอมขาดทุนเพื่อสร้างฐานสมาชิก แต่เมื่อยอดสมาชิกเริ่มไม่โตแล้ว และการซื้อ Activision Blizzard ใช้เงินเยอะมาก สุดท้ายไมโครซอฟท์จึงทนขาดทุนต่อไปไม่ไหว และต้องเปลี่ยนแพ็กเกจในที่สุด</p>\n<p>การเปลี่ยนแพ็กเกจรอบนี้ทำให้ Game Pass เหลือแพ็กเกจที่ยังได้เล่นเกมใหม่ Day One เหลืออยู่ 2 แพ็กเกจเท่านั้นคือ PC Game Pass และ Xbox Game Pass Ultimate ซึ่งหากผู้เล่นบนคอนโซลอยากเล่นเกมใหม่ๆ ของปีนี้อย่าง <a href=\"https://www.blognone.com/node/140008\">Call of Duty: Black Ops 6</a> ก็ต้องซื้อแพ็กเกจ Ultimate เท่านั้น</p>\n<p>ที่มา - <a href=\"https://support.xbox.com/en-US/help/subscriptions-billing/manage-subscriptions/game-pass-updates-july-2024\">Microsoft</a>, <a href=\"https://www.windowscentral.com/gaming/xbox/xbox-game-pass-is-getting-major-changes-with-a-new-tier-without-day-one-games-and-a-range-of-price-increases\">Windows Central</a></p>\n</div></div></div><div><div>Topics: </div><div><div><a href=\"/topics/xbox-game-pass\">Xbox Game Pass</a></div><div><a href=\"/topics/microsoft\">Microsoft</a></div><div><a href=\"/topics/xbox\">Xbox</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"98dfc91f723e110d628f1ae5510a46532cb707e23d24114c0df1f3f251c6498e","category":"Thai"}
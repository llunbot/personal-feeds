{"title":"โซนี่กับเกม Live Service แนวทางซื้อกิจการที่ไปไม่รอด ทั้ง Bungie และ Concord","link":"https://www.blognone.com/node/141935","date":1725942528000,"content":"<div><div><div><p>เว็บไซต์ Eurogamer มีบทความวิจารณ์แนวทางการทำเกม live service ของโซนี่ผ่านการซื้อกิจการ ว่าล้มเหลวทั้ง<a href=\"https://www.blognone.com/node/126946\">การซื้่อสตูดิโอ Bungie ผู้สร้าง Destiny (2022)</a> และ<a href=\"https://www.blognone.com/node/133507\">การซื้อ Firewalk Studios ผู้สร้าง Concord (2023)</a> (สตุดิโอ Firewalk ก่อตั้งโดยอดีตทีมงาน Bungie ส่วนหนึ่ง)</p>\n<p>เดิมทีนั้น โซนี่เก่งการทำเกมเล่นคนเดียวที่มีเนื้อเรื่องชวนติดตาม โปรดักชั่นระดับท็อป ตัวอย่างเกมเหล่านี้คือ God of War, Spider-Man, The Last of Us, Uncharted, Horizon แต่เมื่อไม่กี่ปีที่ผ่านมา <a href=\"https://www.blognone.com/node/133658\">โซนี่เริ่มหันมาทำเกมแนว live service ตามกระแสนิยม</a> โดยหวังพึ่งโมเดลรายได้ต่อเนื่องยาวนาน ทำเงินได้ดีกว่าการขายเกมขาดเป็นเกมๆ แบบดั้งเดิม</p>\n<p>วิธีที่โซนี่เลือกใช้ทำเกม live service มีทั้งการมอบหมายให้สตูดิโอภายในลองทำเกมแนวนี้ขึ้นมาในจักรวาลเดิม, การซื้อสตูดิโอที่เชี่ยวชาญเรื่องนี้ (<a href=\"https://www.blognone.com/node/126952\">โซนี่พูดชัเจนว่าซื้อ Bungie ด้วยเหตุผลนี้</a> นอกจากนี้ยังมี Firewalk และ <a href=\"https://www.blognone.com/node/127795\">Haven</a>) และการพาร์ทเนอร์กับสตูดิโอภายนอก</p>\n<p><img alt=\"No Description\" src=\"https://www.blognone.com/sites/default/files/externals/3dc8f728b89627dca45d0a53796a3421.jpeg\" /></p>\n<p>อย่างไรก็ตาม มาถึงเดือนกันยายน 2024 คงพูดได้เต็มปากแล้วว่า โซนี่ล้มเหลวกับดีล Bungie และ Firewalk รวมถึงแนวทางการให้สตูดิโอภายในเดิมทำเกม live service ก็ไปไม่รอด</p>\n<ul>\n<li><a href=\"https://www.blognone.com/node/141804\">Concord ของ Firewalk กลายเป็นตำนาน เปิดบริการได้ 2 สัปดาห์แล้วปิดตัว</a></li>\n<li><a href=\"https://www.blognone.com/node/136513\">Bungie ปลดพนักงาน</a> <a href=\"https://www.blognone.com/node/141182\">2 รอบใน 2 ปี</a> และ<a href=\"https://www.blognone.com/node/136515\">เกม Destiny 2 ก็ทำผลงานไม่ดี</a> เคสนี้เป็นเพราะจริงๆ แล้ว Bungie เองมีปัญหาภายในอยู่ก่อนแล้ว แต่มาออกอาการหลังโซนี่ซื้อไปแล้ว</li>\n<li><a href=\"https://www.blognone.com/node/136031\">เกม live services ที่พัฒนาเองก็ไม่รอด ต้องถูกยกเลิกรัวๆ</a> เช่น <a href=\"https://www.blognone.com/node/138433\">Twisted Metal</a>, <a href=\"https://www.blognone.com/node/137247\">The Last of Us Online</a>, <a href=\"https://www.blognone.com/node/138654\">Spider-Man: The Great Web</a></li>\n</ul>\n<p>เกมแนว live service ที่โซนี่มีเอี่ยวและไปรอด ตอนนี้ยังมีเพียง <a href=\"https://www.blognone.com/node/139740\">Helldivers 2 ที่พัฒนาโดยสตูดิโอภายนอก Arrowhead</a> เท่านั้น ในขณะที่ <a href=\"https://www.blognone.com/node/141678\">Foamstars ของ Square Enix ที่เป็นเอ็กซ์คลูซีฟ PlayStation</a> ก็ต้องปรับโมเดลเป็น free-to-play</p>\n<p>ตอนนี้เกม live service ของโซนี่ที่ยังเหลืออยู่ในคิวคือ <a href=\"https://www.blognone.com/node/134007\">Fairgame$ ของ Haven</a>, <a href=\"https://www.blognone.com/node/136483\">Marathon ของ Bungie</a> และ <a href=\"https://www.blognone.com/node/133551\">Horizon Multiplayer</a></p>\n<p>Eurogamer เปรียบเทียบการซื้อกิจการของโซนี่ในยุค live service เมื่อเทียบกับการซื้อกิจการของโซนี่ในยุคก่อนๆ เช่น Naughty Dog (Uncharted) ปี 2001, Guerrilla Games (Horizon) ปี 2005, Sucker Punch (Ghost of Tsushima) ปี 2011 ได้ผลลัพธ์ที่แตกต่างกันมาก เพราะสตูดิโอรุ่นพี่ๆ ล้วนแต่ได้รับการสนับสนุนและเติบใหญ่กลายเป็นกำลังหลักของโซนี่ในยุคก่อนๆ และเป็นตัวอย่างชั้นเลิศของการซื้อสตูดิโอเกมมาปั้นต่อ (ที่ไมโครซอฟท์เคยได้แต่อิจฉา) แต่เมื่อโซนี่ปรับแผนมาซื้อสตูดิโอแนว live service ที่ตัวเองไม่ถนัด และหวังว่าซื้อคนเก่งๆ ในวงการนี้มาจะช่วยให้ได้ความเชี่ยวชาญในตลาด live service มาเสริม ผลกลับกลายเป็นพังไปหมด</p>\n<p>Eurogamer ทิ้งท้ายว่า ไม่กี่วันหลัง Concord ปิดตัว โซนี่ประสบความสำเร็จอย่างมากกับ <a href=\"https://www.blognone.com/node/141851\">Astro Bot ที่เป็นเกมแนวเล่นคนเดียว</a> เกมเมอร์อย่างเราๆ ก็ได้แต่หวังว่าผู้บริหารโซนี่ยุคนี้คงไม่เกิดปิ๊งไอเดียขึ้นมาว่า \"เรามาทำ Astro Bot แบบ live service กันเถอะ\"</p>\n<p>ที่มา - <a href=\"https://www.gamesindustry.biz/concord-raises-questions-over-sonys-live-service-competence-opinion\">Eurogamer</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/games\">Games</a></div><div><a href=\"/topics/sony\">Sony</a></div><div><a href=\"/topics/bungie\">Bungie</a></div><div><a href=\"/topics/concord\">Concord</a></div><div><a href=\"/topics/firewalk-studios\">Firewalk Studios</a></div><div><a href=\"/topics/destiny\">Destiny</a></div><div><a href=\"/topics/marathon\">Marathon</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f7c598804b14116be765304ae1354d13a8616963513e36cd42db450583869f4e","category":"Thai"}
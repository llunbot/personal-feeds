{"title":"A Country of Geniuses","link":"https://markpeak.net/a-country-of-geniuses/","date":1735827503000,"content":"<p>ช่วงหยุดปีใหม่มีโอกาสนั่งไล่อ่านบทความที่ดองๆ เอาไว้ ชิ้นหนึ่งคือ <a href=\"https://darioamodei.com/machines-of-loving-grace\">Machines of Loving Grace: How AI Could Transform the World for the Better</a> เขียนโดย Dario Amodei ผู้ก่อตั้งและซีอีโอของ Anthropic บริษัท AI ที่ร้อนแรงที่สุดรายหนึ่งของยุคสมัย</p>\n<p>บทความนี้ Amodei เขียนไว้ตั้งแต่เดือนตุลาคม 2024 แต่เนื่องจากมันยาวมาก เลยดองเอาไว้นานมาก</p>\n<div>\n\t\t\t<div>\n\t\t\t\t<a href=\"https://darioamodei.com/machines-of-loving-grace\">\n\t\t\t\t\t<img src=\"https://darioamodei.com/images/mlg-card.png\" alt=\"Dario Amodei — Machines of Loving Grace\" />\t\t\t\t</a>\n\t\t</div>\n\t\n\t<div>\n\t\t<a href=\"https://darioamodei.com/machines-of-loving-grace\">\n\t\t\tDario Amodei — Machines of Loving Grace\t\t</a>\n\t</div>\n\t<div>\n\t\t<a href=\"https://darioamodei.com/machines-of-loving-grace\">\n\t\t\t<p>How AI Could Transform the World for the Better</p>\n\t\t</a>\n\t</div>\n\t<div>\n\t\t<img src=\"https://darioamodei.com/favicon.svg\" alt=\"darioamodei.com\" />\t\tdarioamodei.com\t</div>\n</div>\n<p>เนื้อหาในบทความเป็นการพยากรณ์อนาคตของ Amodei ว่า “Powerful AI” (เขาบอกว่าเกลียดคำว่า AGI) หรือ AI ที่ฉลาดมากๆ ในระดับว่าฉลาดกว่านักวิทยาศาสตร์รางวัลโนเบล จะเข้ามาเปลี่ยนแปลงโลกได้อย่างไรบ้างในกรอบเวลา 5-10 ปีข้างหน้า โดยเขาสนใจ 5 สาขาดังนี้</p>\n<ol>\n<li>Biology and physical health</li>\n<li>Neuroscience and mental health</li>\n<li>Economic development and poverty</li>\n<li>Peace and governance</li>\n<li>Work and meaning</li>\n</ol>\n<p>รายละเอียดของบางสาขาค่อนข้างยาว ต้องใช้ความรู้เฉพาะทาง + พลังในการอ่านเยอะพอสมควร แต่ในภาพรวมแล้วผมคิดว่ามีข้อสรุป 2 เรื่องที่สำคัญ</p>\n<p>ข้อแรกคือ Amodei เปรียบเทียบความสามารถของ Powerful AI แบบสั้นกระชับ เห็นภาพว่ามันเทียบเท่า <strong>“ประเทศที่มีแต่อัจฉริยะ” (a country of geniuses in a datacenter)</strong></p>\n<p>หากเราจินตนาการตาม มีประเทศสักแห่งที่มีแต่อัจฉริยะ แล้วมันจะเกิดอะไรขึ้นตามมา นำมาสู่ข้อสรุปที่สองคือ Amodei บอกว่ามันจะเป็นการ “บีบอัดเวลา” สิ่งประดิษฐ์ใหม่ๆ ที่อาจต้องใช้เวลา 50-100 ปีหากใช้พลังมนุษย์โดยลำพัง มันอาจย่อลงเหลือ 5-10 ปีเท่านั้น (เร่งเวลาเหมือนกับสแตนด์  Made in Heaven ใน Jojo สินะ)</p>\n<p>ดังนั้น ศตวรรษที่ 21 จะเป็นศตวรรษที่ถูกอัดให้แน่นขึ้น (a compressed century) หรือ “compressed 21st”</p>\n<p>ยกคำของเจ้าตัวมาเลย</p>\n<blockquote><p>To summarize the above, my basic prediction is that AI-enabled biology and medicine will allow us to compress the progress that human biologists would have achieved over the next 50-100 years into 5-10 years. I’ll refer to this as the “compressed 21st century”: the idea that after powerful AI is developed, we will in a few years make all the progress in biology and medicine that we would have made in the whole 21st century.</p></blockquote>\n<p>ผมพยายามนั่งคิดตามต่อว่า หน้าตาของศตวรรษที่ถูกเร่งเวลาขึ้นจะเป็นอย่างไร</p>\n<p>หากเรามองทะลุผ่าน AI มหาชนตระกูล LLM ถามอะไรตอบได้ เป็นสุดยอด generalist ที่รวมเอาคลังคำในอินเทอร์เน็ตขนาดใหญ่ไปก่อน</p>\n<p>ตัวอย่าง AI ประเภทอื่นที่เหมาะกับการนำมาเป็นต้นแบบที่สุดน่าจะเป็น <a href=\"https://www.blognone.com/node/139658\">AlphaFold</a> AI ช่วยคาดเดาการพับของโปรตีนจาก Google DeepMind ที่<a href=\"https://www.blognone.com/node/142465\">เพิ่งได้รางวัลโนเบลสาขาเคมีปี 2024</a> มันแสดงให้เห็นชัดๆ เลยว่าการมี AlphaFold นั้นเปรียบเสมือนมีนักเคมีรางวัลโนเบลจำนวนมากๆ มานั่งทำงานที่สเกลขนาดใหญ่มากๆ มีทั้งพลังสมอง (ฉลาดพอหรือมากกว่านักวิทยาศาสตร์) และความถึก (ไม่เหนื่อย ไม่หลับ ไม่นอน แยกตัวเป็นพันร่างได้) แต่มีโฟกัส จะสนใจทำแต่งานของตัวเองเท่านั้น ไม่สนใจกลายร่างเป็น Skynet หรือ HAL-9000 มายึดครองโลก</p>\n<p>พอนึกตัวอย่างที่เป็นรูปธรรมออก ก็เริ่มตื่นเต้นแล้วเหมือนกันว่าโลกที่ Amodei มองเห็นมันจะเป็นไปได้มากน้อยแค่ไหน และมันจะส่งผลกระทบต่อสังคมด้านอื่นๆ อย่างไร</p>\n<p>บทความเก่าที่เกี่ยวข้อง: <a href=\"https://markpeak.net/acceleration/\">Acceleration โลกที่ถูกเร่งจาก COVID</a></p>\n<p>หมายเหตุ: รูปประกอบสร้างด้วย Microsoft Designer โดยใช้ prompt ตรงๆ ว่า “a country of geniuses in a datacenter” แล้วได้รูปนี้ออกมาตลกดี ชอบมาก เลยเอามาประกอบบทความ</p>The post <a href=\"https://markpeak.net/a-country-of-geniuses/\">A Country of Geniuses</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"6cd84948158ab9f17d9042225c73e037134dda037ec237d7dff62fcecbd3722a","category":"Thai"}
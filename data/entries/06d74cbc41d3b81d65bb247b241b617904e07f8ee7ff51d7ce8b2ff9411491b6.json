{"title":"Mark Zuckerberg บอก Apple จะถูกคู่แข่งแซงอีกไม่นาน เพราะบริษัทไม่มีนวัตกรรมใหม่เลย","link":"https://www.blognone.com/node/144057","date":1736607966000,"content":"<div><div><div><p>Mark Zuckerberg ซีอีโอ Meta ไปออกรายการพอดคาสต์ Joe Rogan Experience ซึ่งเนื้อหาการพูดคุยครอบคลุมหลายเรื่อง ทั้งการจัดการเนื้อหาบนแพลตฟอร์ม, การเข้าพบว่าที่ประธานาธิบดี Trump และหัวข้อที่เป็นประเด็นในข่าวนี้คือ แอปเปิล</p>\n<p>Joe Rogan เปิดประเด็นว่าตอนนี้เขาย้ายจาก iPhone ไป Android เพราะไม่อยากยึดติดกับบริษัทใดบริษัทหนึ่ง และบอกว่าเขาไม่ชอบนโยบายหักค่าธรรมเนียม App Store ของแอปเปิล</p>\n<p>Zuckerberg เลยให้ความเห็นเสริมเรื่องนี้ว่า iPhone ถือเป็นนวัตกรรมเปลี่ยนโลกในประวัติศาสตร์ครั้งหนึ่ง แต่หลังจากนั้นแอปเปิลก็ไม่มีนวัตกรรมใหม่ออกมาเลย เหมือนว่าสตีฟ จ็อบส์สร้าง iPhone ไว้ แล้ว 20 ปีผ่านไปก็ยังคงอยู่เหมือนเดิม ตรงนี้ทำให้เขาสงสัยว่าแอปเปิลขาย iPhone ได้มากขึ้นเรื่อย ๆ หรือไม่ ซึ่งไม่น่าเป็นเช่นนั้น เพราะโทรศัพท์ย่อมดีขึ้นเรื่อย ๆ คนก็อัปเกรดช้าลง การคิดค่าธรรมเนียม 30% จึงเป็นวิธีที่ทำให้แอปเปิลยังมีรายได้เพิ่มขึ้นทุกปี</p>\n<p>จากนั้น Zuckerberg ก็โจมตีแอปเปิลเรื่องการสร้างระบบปิด โดยยกตัวอย่างหูฟัง AirPods ว่าเป็นสินค้าที่เจ๋งมาก แต่ถ้าหูฟังอื่นสามารถเข้าถึงโปรโตคอลเชื่อมต่อกับ iPhone แบบที่ AirPods ทำ ซึ่งง่ายกับผู้ใช้งาน เราจะเห็นหูฟังคู่แข่งที่ดีกว่านี้มากมาย เขาเชื่อว่าถ้าแว่นตา Ray-Ban Meta Glasses เชื่อมต่อได้แบบนั้น ก็จะทำให้สินค้าง่ายและดีกับลูกค้ามากขึ้น</p>\n<p>เขาบอกว่าด้วยทิศทางของแอปเปิลตอนนี้ สักวันบริษัทจะถูกคู่แข่งเอาชนะได้ และเรื่องนี้จะได้เห็นในเวลาไม่นานด้วย เพราะแอปเปิลไม่มีนวัตกรรมมานานแล้ว</p>\n<p>Zuckerberg ยังพูดถึงแอปเปิลในอีกหลายประเด็นทั้ง <a href=\"https://www.blognone.com/node/140294\">iMessage กล่องสีฟ้า</a>, <a href=\"https://www.blognone.com/node/138288\">Apple Vision Pro แพงและไม่ดีเท่า Quest</a></p>\n<p>ความขัดแย้งของ Mark Zuckerberg กับแอปเปิล ไม่ได้เป็นเรื่องใหม่อะไร เพราะ Facebook เคย<a href=\"https://www.blognone.com/node/118150\">ได้รับผลกระทบ</a>หนักจากนโยบายจำกัดโฆษณาติดตามใน iOS 14 จน<a href=\"https://www.blognone.com/node/120153\">ซื้อโฆษณา</a>ในหนังสือพิมพ์ และล่าสุดปีที่แล้วก็<a href=\"https://www.blognone.com/node/138225\">ประกาศขึ้นราคาบูสต์โพสต์</a>ผ่าน iOS เพราะแอปเปิลเริ่มคิดค่าธรรมเนียมส่วนนี้ 30%</p>\n<p>ที่มา: <a href=\"https://www.theverge.com/2025/1/10/24341039/meta-apple-mark-zuckerberg-trash-talks-joe-rogan-interview\">The Verge</a> และ <a href=\"https://9to5mac.com/2025/01/10/mark-zuckerberg-joe-rogan-apple-innovation/\">9to5Mac</a></p>\n<p><img alt=\"No Description\" src=\"https://www.blognone.com/sites/default/files/externals/f18c0420138b86da9348c766e8303bc1.jpeg\" /></p>\n</div></div></div><div><div>Topics: </div><div><div><a href=\"/topics/mark-zuckerberg\">Mark Zuckerberg</a></div><div><a href=\"/topics/apple\">Apple</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"06d74cbc41d3b81d65bb247b241b617904e07f8ee7ff51d7ce8b2ff9411491b6","category":"Thai"}
{"title":"ซีอีโอ Take-Two ยืนยัน ไม่ส่งเกมไปลงบริการเล่นเกมเหมาจ่าย เพราะไม่เมคเซนส์ในเชิงธุรกิจ","link":"https://www.blognone.com/node/141361","date":1723385536000,"content":"<div><div><div><p>ในยุคที่ไมโครซอฟท์กลืนกิน Activision Blizzard แล้ว<a href=\"https://www.blognone.com/node/140008\">นำ Call of Duty มาไว้ใน Game Pass</a> ในขณะที่ฝั่ง EA ก็มี<a href=\"https://www.blognone.com/node/118022\">บริการเล่นเกมเหมาจ่าย EA Play มานานแล้วหลายปี</a></p>\n<p>ค่ายเกมใหญ่ที่ยังยืนหยัดไม่ยุ่งกับบริการเกมเหมาจ่ายคือ Take-Two Interactive ซึ่งล่าสุดซีอีโอ Strauss Zelnick ให้สัมภาษณ์กับ Games Industry ยืนยันแบบเดิมว่าไม่เข้าร่วม</p>\n<p>Zelnick พูดถึงการนำ Call of Duty ลง Game Pass ว่าการนำเกมใหญ่ระดับนี้มาลงบริการเหมาจ่าย ย่อมช่วยดันยอดสมาชิก Game Pass ในช่วงเวลาหนึ่งอยู่แล้ว แต่ Take-Two ไม่เลือกเส้นทางนั้นแต่แรก เพราะมันไม่เมคเซนส์ในเชิงธุรกิจใดๆ</p>\n<p><img alt=\"No Description\" src=\"https://www.blognone.com/sites/default/files/externals/cff22ee9f038e7bd5f86a7d5ec749cac.jpg\" /></p>\n<p>เขายังพูดถึงทิศทางของ Take-Two หลังการปลดพนักงานออกจำนวนหนึ่ง ว่าต้องการเพิ่มประสิทธิภาพของธุรกิจ ฝ่ายที่โดนกระทบเยอะคือ Private Division ซึ่งทำด้านจัดจำหน่ายเกมอินดี้ของนักพัฒนาภายนอก ซึ่ง Zelnick ยืนยันว่ายังทำธุรกิจรับจัดจำหน่ายเกมอยู่ แต่เลือกเฉพาะเกมที่น่าจะประสบความสำเร็จจริงๆ เท่านั้น</p>\n<p>อีกประเด็นที่เขาพูดถึงคือ การเปลี่ยนผ่านรุ่นของเกมคอนโซล โดยเขายอมรับว่าผู้เล่นจำนวนมากยังอยู่กับคอนโซลรุ่นเก่า (เช่น PS4) การเปลี่ยนผ่านในเจ็นนี้ถือว่าช้ากว่าเจ็นก่อนๆ แต่สุดท้ายการเปลี่ยนผ่านจะเกิดขึ้นอยู่ดี ซึ่งเกมใหญ่ของค่ายอย่าง GTA 6 จะรองรับเฉพาะคอนโซลเจ็นใหม่เท่านั้น</p>\n<p>เขายังกล่าวถึงรอบการพัฒนาเกมยุคใหม่ที่ใช้เวลานานขึ้นมาก ตัวอย่างคือ GTA 6 ทิ้งช่วงห่างจาก GTA 5 ถึง 12 ปี และช่วงเวลาระหว่างนี้ Rockstar มีเกมออกเพียงเกมเดียวคือ Red Dead Redemption 2 ในปี 2018 ตรงนี้ Zelnick บอกว่าชดเชยด้วยธุรกิจอื่นในเครือ เช่น เกมกีฬาตระกูล 2K ที่มีรอบการออกภาคใหม่ทุกปี หรือ เกมมือถือของ Zynga ที่มีรอบการพัฒนาที่สั้นกว่ามาก</p>\n<p>ที่มา - <a href=\"https://www.gamesindustry.biz/take-two-expects-call-of-duty-will-boost-game-pass-numbers-for-a-period-of-time\">GamesIndustry</a></p>\n</div></div></div><div><div>Topics: </div><div><div><a href=\"/topics/take-two-interactive\">Take-Two Interactive</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cacf74bc4e95c6ea51408f322aad0bd132da669a98882a994d5e42e0da68e3eb","category":"Thai"}
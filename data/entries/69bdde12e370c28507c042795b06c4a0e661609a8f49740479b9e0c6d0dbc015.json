{"title":"เดือนมกราคมไม่มีคดีแอปดูดเงินแล้ว บัญชีม้าหายากขึ้นและมักโอนเงินออกผ่านตลาดคริปโตในไทย","link":"https://www.blognone.com/node/144776","date":1739942059000,"content":"<div><div><div><p>เมื่อวานนี้ธนาคารแห่งประเทศไทยได้จัดงาน Coffee Hour at BOT เปิดให้สื่อมวลชนถามถึงความคืบหน้าของการแก้ปัญหาภัยทุจริตทางการเงิน ในปีที่ผ่านมา โดยคุณรุ่ง มัลลิกะมาส รองผู้ว่าการ ด้านเสถียรภาพสถาบันการเงิน, คุณดารณี แซ่จู ผู้ช่วยผู้ว่าการ สายกำกับระบบการชำระเงินและคุ้มครองผู้ใช้บริการทางการเงิน, และคุณพีรจิต ปัทมสูต ผู้อำนวยการอาวุโส ฝ่ายคุ้มครองและตรวจสอบบริการทางการเงิน ได้ให้ข้อมูลเพิ่มเติมจากที่เคยมีการแถลงข่าวก่อนหน้านี้</p>\n<p>ความเปลี่ยนแปลงที่สำคัญคือ เดือนมกราคมที่ผ่านมาไม่มีคดีแอปดูดเงิน (unauthorized payment fraud) เลยหลังจาก<a href=\"https://www.blognone.com/node/144412\">คดีในกลุ่มนี้ลดลงอย่างต่อเนื่อง</a> เหลือเพียงไม่กี่คดีในช่วงปลายปี 2024 ที่ผ่านมา</p>\n<p>อย่างไรก็ดี คดีหลอกลวงแบบอื่นๆ ที่หลอกล่อให้เหยื่อโอนเงินออกไปด้วยตนเองยังมีอยู่ แต่มาตรการปราบปรามบัญชีม้าก็ทำให้คนร้ายเปลี่ยนพฤติกรรมไป จากเดิมมักกระจายเงินไปตามบัญชีม้าหลายๆ บัญชี อาจจะยาวถึง 5 ทอดก่อนออกจากระบบธนาคารในไทย ตอนนี้บัญชีม้าที่เป็นบัญชีธนาคารมักใช้เพียงทอดเดียวเท่านั้น และเงินส่วนมากออกไปยังบัญชีคริปโตทันที</p>\n<p>ความเสียหายโดยรวมตอนนี้ 75% เป็นการโอนออกไปยังตลาดคริปโต โดยแทบทั้งหมดเป็นตลาดซื้อขายคริปโตในไทย ตอนนี้ข้อติดขัดคือกระบวนการแลกเปลี่ยนข้อมูลบัญชีม้ากับตลาดคริปโตยังทำได้ลำบาก ต้องอาศัยตำรวจประสานงานผ่านกฎหมายป.วิอาญา แต่ในอนาคตจะมีการปรับปรุงกฎหมายให้แลกเปลี่ยนข้อมูลกันได้เร็วขึ้น</p>\n<p>กระบวนการจัดการบัญชีม้านั้นตอนนี้ บัญชีจำนวนหนึ่งถูกจับพฤติกรรมว่าเป็นบัญชีม้าโดยธนาคารเอง (ม้าน้ำตาล) โดยไม่ต้องรอให้มีการดำเนินคดี ธปท. แม้จะมีความเสี่ยงในการจับผิด (false positive) บ้างแต่ธนาคารก็มักจะปลดให้โดยง่าย เพราะคนร้ายหรือบัญชีม้าของจริงนั้นเมื่อถูกจับว่าเป็นบัญชีม้าแล้วก็มักจะทิ้งบัญชีไปเลย อย่างไรก็ดีในกรณีที่มีความผิดพลาดในการแจ้งความจากตำรวจหรือระดับปปง. นั้นต้องให้หน่วยงานที่แจ้งรายชื่อเป็นผู้แก้ไข สำหรับผู้ที่เป็นบัญชีม้าจริง เมื่อกลับมาเปิดบัญชีตอนนี้ก็จะเปิดได้เพียงธนาคารเดียวเท่านั้น</p>\n<p>ที่มา - Coffee Hour at BOT</p>\n<p><img src=\"https://www.blognone.com/sites/default/files/externals/456427bf7f77238c55bc7541071192c3.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/bank-thailand\">Bank of Thailand</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"69bdde12e370c28507c042795b06c4a0e661609a8f49740479b9e0c6d0dbc015","category":"Thai"}
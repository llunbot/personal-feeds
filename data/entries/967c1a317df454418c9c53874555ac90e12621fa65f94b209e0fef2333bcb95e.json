{"title":"Niantic ประกาศสร้างปัญญาประดิษฐ์เข้าใจโลก ทำนายพื้นที่ที่ไม่มีภาพถ่ายได้","link":"https://www.blognone.com/node/143253","date":1732153449000,"content":"<div><div><div><p>Niantic ผู้สร้างเกม  Pokemon Go อันโด่งดัง ประกาศพัฒนาปัญญาประดิษฐ์เข้าใจโลกขนาดใหญ่ Large Geospatial Model (LGM) ที่สามารถเข้าใจและคาดเดาคุณลักษณะของพื้นที่ต่างๆ โดยอาศัยข้อมูลพื้นที่อื่นๆ ที่เคยเห็นมาก่อน</p>\n<p>ก่อนหน้านี้ Niantic ให้บริการ Visual Positioning System (VPS) ระบุพิกัดโทรศัพท์ในระดับเซนติเมตรโดยอาศัยภาพถ่ายเพียงภาพเดียวมาก่อนแล้ว แต่กระบวนการนี้ต้องอาศัยฐานข้อมูลภาพถ่ายเดิมที่เคยมีอยู่แล้ว แม้ว่าทาง Niantic จะมีภาพถ่ายพื้นที่ต่างๆ จำนวนมากแต่ในความเป็นจริงก็มีข้อมูลจำกัด ไม่สามารถเก็บภาพถ่ายทุกมุมในโลกได้</p>\n<p>LGM จะอาศัยความรู้ที่รวบรวมจากภาพอื่นๆ ที่ Niantic เคยเก็บมาได้ เช่นโบสถ์ต่างๆ ทั่วโลกที่มีจำนวนมาก เมื่อเห็นภาพทางเข้าของโบสถ์แห่งหนึ่ง LGM จะสามารถคาดเดาได้ทันทีว่าด้านหลังของโบสถ์ควรมีภาพเป็นอย่างไร แม้จะไม่มีภาพในฐานข้อมูลเลยก็ตามที แนวทางนี้ทำให้บริการ VPS สามารถทำนายพิกัดของโทรศัพท์ได้แม้จะถ่ายภาพจากมุมที่ไม่เคยเห็นมาก่อน</p>\n<p>คาดว่า LGM จะสามารถใช้งานอย่างอื่นๆ นอกจากการระบุพิกัดได้ด้วย เช่นการสร้างโมเดลสามมิติของพื้นที่ หรือการสร้างฉากเกมจากจินตนาการ</p>\n<p>ทาง Niantic ยังไม่ประกาศกำหนดการณ์ว่า LGM จะพัฒนาเสร็จช่วงใด และเปิดให้ใช้งานทั่วไปหรือไม่ โดยก่อนหน้านี้บริการ VPS ก็ไม่ได้เปิดให้สมัครใช้งานทั่วไป แต่ต้องติดต่อพนักงานของ Niantic เป็นรายๆ ไป</p>\n<p>ที่มา - <a href=\"https://nianticlabs.com/news/largegeospatialmodel\">Niantic</a></p>\n<p><img alt=\"No Description\" src=\"https://www.blognone.com/sites/default/files/externals/1cb055bcc991483872c3e68de6efd8fa.jpg\" /></p>\n</div></div></div><div><div>Topics: </div><div><div><a href=\"/topics/niantic-labs\">Niantic Labs</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"967c1a317df454418c9c53874555ac90e12621fa65f94b209e0fef2333bcb95e","category":"Thai"}
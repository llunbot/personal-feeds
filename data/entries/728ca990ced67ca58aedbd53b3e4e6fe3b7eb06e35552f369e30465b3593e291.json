{"title":"[ลือ] Apple กำลังเจรจาเปลี่ยนพาร์ตเนอร์ Apple Card มาเป็นธนาคาร JPMorgan","link":"https://www.blognone.com/node/142066","date":1726652344000,"content":"<div><div><div><p>The Wall Street Journal อ้างแหล่งข่าวที่เกี่ยวข้องรายงานความคืบหน้า ของแผนการหาสถาบันการเงินพันธมิตรรายใหม่สำหรับ Apple Card บริการบัตรเครดิตของแอปเปิล ซึ่งเตรียม<a href=\"https://www.blognone.com/node/137006\">ยกเลิกความร่วมมือ</a>กับธนาคาร Goldman Sachs เนื่องจากทาง Goldman Sachs ต้องการลดการให้บริการที่เกี่ยวข้องกับลูกค้ารายย่อย</p>\n<p>รายงานเรื่องนี้มีออกมาตั้งแต่ปีที่แล้ว โดยมีรายชื่อสถาบันการเงินหลายแห่งที่ทั้งแอปเปิลและ Goldman Sachs ไป<a href=\"https://www.blognone.com/node/134633\">เจรจา</a>เพื่อเสนอขายพอร์ตลูกค้าที่มี<a href=\"https://www.blognone.com/node/137970\">มากกว่า 12 ล้านคน</a> ซึ่งตอนนี้ให้บริการเฉพาะในสหรัฐอเมริกา</p>\n<p>ข้อมูลล่าสุดบอกว่าธนาคาร JPMorgan มีโอกาสทำข้อตกลงกับแอปเปิลเพื่อดูแลบัตรเครดิต Apple Card ต่อ อย่างไรก็ตามทั้งหมดยังอยู่ในขั้นตอนการเจรจาในรายละเอียด ทั้งพอร์ตที่ JPMorgan ต้องซื้อต่อจาก Goldman Sachs ซึ่งมูลค่าสินเชื่อรวมอยู่ที่ราว 1.7 หมื่นล้านดอลลาร์ แต่ JPMorgan ต้องการจ่ายน้อยกว่านั้นเนื่องจากมีลูกค้าที่เป็นหนี้เสียรวมอยู่ด้วย</p>\n<p>อีกประเด็นที่ JPMorgan ต้องการเปลี่ยนแปลงคือระบบแจ้งยอดชำระหนี้ ซึ่ง Apple Card เดิมกำหนดไว้ที่วันแรกของเดือนเพื่อความสะดวกของลูกค้า แต่ทำให้ Goldman Sachs พบปัญหาลูกค้าจำนวนมากแห่กันมาจ่ายเงิน ซึ่ง JPMorgan ก็ต้องการให้กระจายวันแจ้งกำหนดชำระที่แตกต่างกันไป</p>\n<p>ที่มา: <a href=\"https://www.wsj.com/finance/banking/jpmorgan-in-talks-with-apple-to-take-over-credit-card-from-goldman-67b24d14\">The Wall Street Journal</a></p>\n<p><img alt=\"No Description\" src=\"https://www.blognone.com/sites/default/files/externals/82a6d48ad23fab110bef9f1875ad9fe5.png\" /></p>\n</div></div></div><div><div>Topics: </div><div><div><a href=\"/topics/apple-card\">Apple Card</a></div><div><a href=\"/topics/apple\">Apple</a></div><div><a href=\"/topics/jpmorgan\">JPMorgan</a></div><div><a href=\"/topics/goldman-sachs\">Goldman Sachs</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"728ca990ced67ca58aedbd53b3e4e6fe3b7eb06e35552f369e30465b3593e291","category":"Thai"}
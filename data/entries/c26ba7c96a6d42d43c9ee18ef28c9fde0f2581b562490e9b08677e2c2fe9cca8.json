{"title":"Mark Gurman: แอปเปิลล่าช้ามากเรื่อง AI ยังทำอะไรก็ไม่สำเร็จ, Siri อาจต้องรอถึงปี 2027","link":"https://www.blognone.com/node/145099","date":1741182463000,"content":"<div><div><div><p>Mark Gurman นักข่าวคนดังของ Bloomberg ให้ข้อมูลในจดหมายข่าว Power On พาดหัวว่า \"Welcome to Apple’s AI crisis\" ในประเด็นว่าแอปเปิลไม่สามารถแข่งขันได้ในตลาด generative AI และกำลังถูกคู่แข่งทิ้งห่างออกไปเรื่อยๆ</p>\n<p>ปีที่แล้ว <a href=\"https://www.blognone.com/node/140282\">แอปเปิลเปิดตัว Siri เวอร์ชันใหม่พลัง Apple Intelligence</a> ในงาน WWDC 24 เดือนมิถุนายน เดโมของแอปเปิลดูดี แต่<a href=\"https://www.blognone.com/node/144712\">บริษัทกลับไม่สามารถเข็นผลิตภัณฑ์ออกมาได้จริงตามแผน</a> ตัวอย่างคือ <a href=\"https://www.blognone.com/node/144157\">Notification Summary ก็มีปัญหา</a> ฟีเจอร์บางอย่างของ Apple Intelligence ก็เข้าขั้นไร้ประโยชน์ (useless) เช่น ฟีเจอร์สร้าง Emoji ด้วย AI</p>\n<p>Gurman ชี้ว่าแอปเปิลไม่สามารถพัฒนาโมเดล LLM ของตัวเองได้ จึงพยายามแก้เกมโดยใช้โมเดลของ OpenAI แต่ก็ทำได้ไม่ดีอีก ซึ่งผิดวิสัยของแอปเปิลที่เข้าตลาดใหม่ๆ ช้ากว่าคนอื่นๆ แต่กลับทำได้ดีกว่า และตอนนี้ยังไม่มีความชัดเจนว่าสาเหตุของปัญหาเกิดจากอะไรกันแน่</p>\n<p><img src=\"https://www.blognone.com/sites/default/files/externals/1d88cff24ce079347d7d02d58179d3cf.jpeg\" alt=\"\" /></p>\n<p>ก่อนหน้านี้ Amazon เป็นอีกบริษัทที่ตามหลังเรื่อง generative AI แต่ Gurman บอกว่า<a href=\"https://www.blognone.com/node/144947\">งานเปิดตัว Alexa+</a> ทำออกมาได้น่าประทับใจมาก และยิ่งเป็นตัวเปรียบเทียบให้ Apple Intelligence ดูแย่</p>\n<p>Gurman ชี้ว่า Siri ตัวใหม่ที่น่าจะออกในเดือนพฤษภาคม 2025 (หลังเปิดตัว 11 เดือน) จะเป็นตัวชี้วัดว่าแอปเปิลจะไปต่อไหวไหมในตลาด AI เพราะตอนนี้ Siri ยุค iOS 18 มี 2 ร่างคือ Siri ตัวเก่าดั้งเดิม กับ Siri ตัวใหม่ที่ฉลาดขึ้น แอปเปิลยังไม่มีแผนรวม 2 ระบบนี้เข้าด้วยกันใน iOS 19 ดังนั้น มีโอกาสที่เราจะเห็นแอปเปิลประกาศข่าวนี้ในงาน WWDC 25 ช่วงกลางปี แล้วปล่อยจริงใน iOS 19.4 ช่วงต้นปี 2026 โน่นเลย กว่าเราจะได้เห็น Siri พูดคุยโต้ตอบได้เหมือนมนุษย์คงต้องรอ iOS 20 ในปี 2027</p>\n<p>Gurman ยังอ้างแหล่งข่าวของเขาว่าไม่ได้ยินว่า Apple Intelligence จะเปลี่ยนแปลงอะไรมากนักใน iOS 19 เพราะแค่นี้แอปเปิลก็ยังทำฟีเจอร์เก่าที่เปิดตัวไว้ไม่ทันแล้ว ปัญหาเรื่องแอปเปิลติดหล่ม AI ไม่ได้เกิดขึ้นเฉพาะ Siri และ Apple Intelligence เท่านั้น แต่ยังรวมไปถึง Swift Assist ฟีเจอร์สำหรับนักพัฒนาแอพที่เปิดตัวตอน WWDC 24 แล้วหายสาบสูญไปอีกเช่นกัน</p>\n<p>ที่มา - <a href=\"https://www.bloomberg.com/news/newsletters/2025-03-02/apple-siri-compared-with-alexa-m4-macbook-air-and-ipad-air-2025-coming-soon-m7rn2k2y\">Bloomberg</a></p>\n</div></div></div><div><div>Topics: </div><div><div><a href=\"/topics/siri\">Siri</a></div><div><a href=\"/topics/apple\">Apple</a></div><div><a href=\"/topics/apple-intelligence\">Apple Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c26ba7c96a6d42d43c9ee18ef28c9fde0f2581b562490e9b08677e2c2fe9cca8","category":"Thai"}
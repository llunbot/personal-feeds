{"title":"The Mandalorian Season 1","link":"https://markpeak.net/the-mandalorian-season-1/","date":1626702040000,"content":"<p>เพิ่งดู The Mandalorian ซีซัน 1 จบครบ 8 ตอน (ผ่าน Disney+ Hotstar) ในฐานะแฟน Star Wars ต้องมาบันทึกไว้ (สปอยล์)</p>\n<p>The Mandalorian คือซีรีส์คนแสดง (live-action) ในจักรวาล Star Wars ที่</p>\n<ul>\n<li>จับเอาเหตุการณ์หลัง Episode VI คือจักรวรรดิล่มสลาย แต่ยังไม่ได้ข้อยุติ ซากของจักรวรรดิเดิมกำลังรบกับสาธารณรัฐใหม่ (New Republic) ต่อไป</li>\n<li>ตัวละครหลักคือ Din Djarin หนึ่งในกลุ่มนักล่าค่าหัวใส่หน้ากาก ที่เรียกกันว่า Mandalorian ซึ่งแฟน Star Wars รู้จักมาจาก Boba Fett (Episode V) หรือพ่อของเขา Jango Fett ต้นกำเนิดของกองทัพโคลนใน Prequel Trilogy</li>\n<li>คิด เขียนบท และสร้างโดย Jon Favreau จีเนียสผู้อยู่เบื้องหลัง Marvel Cinematic Universe ดังนั้นเมื่อ Marvel และ Star Wars มาเป็นครอบครัวเดียวกันในบ้าน Disney แล้ว ก็เป็นโอกาสอันดีที่ Favreau ได้ลองทำอะไรใหม่ๆ บ้าง</li>\n<li>แนวทางที่ Favreau ต้องการนำเสนอคือ อยากเอาสไตล์แบบหนังคาวบอยยุคเก่า มาใช้กับซีรีส์ Star Wars ด้วย (หมวดของเรื่องเลยเป็น Space Western คือคาวบอยอวกาศ)</li>\n</ul>\n<p>ดังนั้นองค์ประกอบครบถ้วน ทั้งจักรวาล ตัวละคร ผู้สร้าง แนวทาง ทำให้ไม่น่าแปลกใจที่ The Mandalorian กลายเป็นซีรีส์ที่ถูกจับตา และกลายเป็นซีรีส์หลักที่ใช้โปรโมทบริการ Disney+ ช่วงเปิดตัว</p>\n<p>The Mandalorian ซีซันแรกมีด้วยกัน 8 ตอน แบ่งง่ายๆ เป็น 3 องค์</p>\n<ul>\n<li><strong>องค์เปิดเรื่อง (Chapter 1-3)</strong> เป็นเรื่องของนักล่าค่าหัว The Mandalorian ที่ได้รับภารกิจให้ตามหาสิ่งมีชีวิตแปลกประหลาดที่เป็นเผ่าเดียวกับ Yoda (แต่ไม่ใช่ Yoda เพราะตายไปแล้วใน Episode VI) โดยตัวนี้เป็นเด็กที่เรียกว่า The Child ซึ่งสุดท้าย พระเอกของเราตัดสินใจทรยศนายจ้าง ไปชิงตัว The Child กลับมาเอง\n<ul>\n<li>ตรงนี้เรื่องจะค่อยๆ เผยข้อมูลของกลุ่ม Mandalorian คนอื่นๆ ที่มีประเพณีของตัวเอง (This is the Way) ที่กำลังหลบซ่อนตัวอยู่บนดาวเคราะห์ Nevarro</li>\n</ul>\n</li>\n<li><strong>องค์กลางเรื่อง (Chapter 4-6)</strong> เป็นการหลบหนีของ The Mandalorian และ The Child ไปตามดาวต่างๆ แต่ไม่ว่าไปไหนก็มีนักล่าค่าหัวมาตามล่าเสมอ\n<ul>\n<li>หนึ่งในดาวที่หลบหนีก็มี Tatooine ด้วย และมีโอกาสไปเยือนบาร์ในเมือง Mos Eisley (ที่ Luke เจอกับ Han)</li>\n</ul>\n</li>\n<li><strong>องค์ปิด (Chapter 7-8)</strong> เมื่อ The Mandalorian ไปไหนก็ไม่รอด เลยตัดสินใจรวบรวมพรรคพวกไปสู้กับนายจ้าง เป็นฉากต่อสู้ไคลแม็กซ์ปิดซีซัน</li>\n</ul>\n<p></p>\n<p>ภาพรวมของ The Mandalorian ถือว่าน่าติดตาม ซัดระเบิดลูกใหญ่มาด้วย The Child ตั้งแต่ตอนแรก เพื่อดึงให้คนดูติดตามว่าตกลงแล้ว The Child คืออะไรกันแน่ (แต่ดูจนจบซีซันแล้วก็ไม่ได้คำตอบอยู่ดี 555) แล้วค่อยๆ เล่าปูมหลังและปมของ The Mandalorian มาทีละน้อยๆ (น้อยมากจนบางทีก็เนิบเกิน เรื่องไม่คืบ) ว่าเขาไม่ใช่ Mandalorian แท้ แต่ถูกเก็บมาเลี้ยง และค่อยๆ สรรหาพรรคพวกให้พระเอกเข้ามาทีละคน (แม้สุดท้ายจะตายเกือบหมดก็ตาม)</p>\n<p>ในแง่โปรดักชั่นคงไม่มีอะไรน่าให้วิจารณ์ เพราะนี่คือซีรีส์เรือธงของมหาอาณาจักร Disney ยุคนี้ (แถมยังใช้เทคนิคใหม่ล่าสุด <a href=\"https://www.blognone.com/node/114777\">ถ่ายหนังโดยมีจอภาพขนาดยักษ์ เรนเดอร์ด้วย Unreal Engine แทน greenscreen</a>)</p>\n<p>ในแง่สไตล์ก็เท่ เก๋ กู้ด ตัวละครมีความลึก สมเหตุสมผล ข้อไม่ดีคงมีแค่ว่า ซีรีส์ 8 ตอนเดินเรื่องหลักได้ช้ามากเท่านั้น (ฮา) ซึ่งก็เข้าใจได้เพราะต้องการดึงคนให้ดูซีซัน 2 กันต่อไป</p>\n<p>ในฐานะแฟน Star Wars ก็ย่อมดีใจที่เห็นการขยายเรื่องราวแบบ official ด้วยโปรดักชันระดับนี้ และหวังว่าจะกลายเป็นมาตรฐานให้ Disney/Lucasfilm ยุคนี้ทำงานคุณภาพขนาดนี้ได้ตลอดไป</p>\n<p>ป.ล. คาแรกเตอร์ของ The Mandalorian ที่เป็น a lone bounty hunter พูดน้อยต่อยหนัก ก็ให้ความรู้สึกคล้ายคลึงกับ Globin Slayer อย่างมาก (โดยเฉพาะ Chapter 4 ตอนที่มีสาวมาให้ความสนใจ แต่เจ้าตัวไม่สนใดๆ)</p>The post <a href=\"https://markpeak.net/the-mandalorian-season-1/\">The Mandalorian Season 1</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"f1734c5d936220eef16527ed1df02de34df4407718bde68bf0869d795fc28c5b","category":"Thai"}
{"title":"Traitorous Eight","link":"https://markpeak.net/traitorous-eight/","date":1679796029000,"content":"<p><em>ภาพถ่ายกลุ่มแปดกบฎ ผู้ก่อตั้ง Fairchild Semiconductor ในปี 1957 – Gordon Moore คือคนซ้ายสุด, ผู้นำกลุ่ม Robert Noyce คือคนที่ 4 จากซ้าย – <a href=\"https://www.pbs.org/wgbh/americanexperience/features/silicon/\">PBS</a></em></p>\n<p><a href=\"https://www.blognone.com/node/133160\">การเสียชีวิตของ Gordon Moore</a> เจ้าของ “กฎของมัวร์” ด้วยวัย 94 ปี (ถือว่าอายุยืนมาก) นับเป็นการปิดตำนาน “แปดกบฎ” (<a href=\"https://en.wikipedia.org/wiki/Traitorous_eight\">Traitorous Eight</a>) แห่งโลกเซมิคอนดักเตอร์และฮาร์ดแวร์คอมพิวเตอร์</p>\n<p>ประวัติศาสตร์การเกิดขึ้นของ Silicon Valley อุตสาหกรรมไฮเทคในแถบชายฝั่งตะวันตกของสหรัฐอเมริกา เริ่มจากช่วงก่อนสงครามโลกครั้งที่สอง (Hewlett-Packard ก่อตั้งในปี 1939) จากนั้นพื้นที่แถบนี้ได้รับอานิสงค์จากอุตสาหกรรมทหาร งานวิจัยของภาครัฐ ช่วยให้เติบโต</p>\n<p>อุตสาหกรรมเซมิคอนดักเตอร์ จุดกำเนิดของคำว่า “Silicon” ก็กำเนิดขึ้นจากพื้นที่แถบนี้ โดยเป็นตำนานสามบริษัทคือ Shockley → Fairchild → Intel</p>\n<h2>Shockley Semiconductor</h2>\n<p>William Shockley นักวิจัยของ Bell Labs (ซึ่งอยู่ทางฝั่งตะวันออกของอเมริกา) หลังจากหมดงานวิจัยทางทหารช่วงสงครามโลก เขาเป็นผู้บุกเบิกเรื่องทรานซิสเตอร์ในช่วงราวปี 1950 ก่อนลาออกจาก Bell Labs ในปี 1953 มาก่อตั้งบริษัทของตัวเอง Shockley Semiconductor ในปี 1956 ที่เมือง Mountain View ในแคลิฟอร์เนีย</p>\n<p>เหตุผลที่ข้ามฝั่งประเทศก็ง่ายๆ เลย เพราะ Shockley เป็นคนแถวนี้ อยากกลับมาดูแม่ที่ Palo Alto ดังนั้นเหตุผลหลักข้อหนึ่งที่ทำให้เกิด Silicon Valley เป็นเพราะ Shockley รักแม่นี่ล่ะ</p>\n<p>Shockley ดึงนักวิจัยรุ่นหนุ่มจำนวนมากเข้ามาทำงานด้วย ในจำนวนนั้นมี Robert Noyce และ Gordon Moore ที่จะกลายมาเป็นผู้ร่วมก่อตั้ง Intel ในภายหลัง</p>\n<p>แต่ด้วยสไตล์การทำงานของ Shockley ที่ดุดันไม่เกรงใจใคร บวกกับทิศทางการวิจัยที่เห็นไม่ตรงกัน ทำให้นักวิจัย “ตัวท็อป” เหล่านี้ตัดสินใจลาออกจากบริษัทในปี 1957</p>\n<p>นักวิจัยกลุ่มนี้มีทั้งหมด 8 คน จึงถูกเรียกว่าเป็น “แปดกบฎ” (traitorous eight)</p>\n<p>Shockley ย่อมโกรธที่มีกบฎในบริษัท เขาพยายามหาทีมมาทำงานวิจัยต่อ ซึ่งก็ไม่ได้ประสบความสำเร็จมากนัก หลังจากนั้นในปี 1961 เขาประสบอุบัติเหตุรถชนหนัก ทำให้ต้องยุติกิจการบริษัทไป</p>\n<p><img loading=\"lazy\" src=\"https://markpeak.net/wp-content/uploads/2023/03/shockley-nobel.jpg\" alt width=\"600\" height=\"480\" srcset=\"https://markpeak.net/wp-content/uploads/2023/03/shockley-nobel.jpg 600w, https://markpeak.net/wp-content/uploads/2023/03/shockley-nobel-300x240.jpg 300w\" /></p>\n<p>ภาพ Shockley (นั่งหัวโต๊ะ) ฉลองรับรางวัลโนเบลสาขาฟิสิกส์ในปี 1956 ก่อน “วงแตก” ในเวลาถัดมา ในรูปมีกลุ่มแปดกบฎหลายคน เช่น Noyce (เสื้อดำยืนกลาง) ส่วน Moore น่าจะเป็นคนเสื้อขาวที่ยืนอยู่ติดกัน – <a href=\"https://www.computerhistory.org/revolution/digital-logic/12/275/1390\">Computer History Museum</a></p>\n<h2>Fairchild Semiconductor</h2>\n<p>กลุ่มแปดกบฎลาออกแล้วไปหานายทุนใหม่เพื่อทำวิจัยต่อ และได้ Sherman Fairchild ผู้ก่อตั้งบริษัท Fairchild Aircraft และ Fairchild Camera มาเป็นสปอนเซอร์ให้ ในปี 1957 จึงเกิดบริษัท Fairchild Semiconductor ขึ้นมา</p>\n<p>แปดกบฎแยกทีมวิจัยออกเป็น 3 ทีม พัฒนาเทคนิคด้านซิลิคอนแข่งกัน งานวิจัยของ Gordon Moore ออกมาได้ผลดีที่สุด ทำให้เกิดความขัดแย้งกับทีมอื่น หลังจากนั้นในปี 1961 กบฎ 4 คนแยกออกไปทำบริษัทชื่อ Amelco ส่วนอีก 4 คน (รวมถึง Moore และ Noyce) ยังอยู่กับ Fairchild</p>\n<p>“กฎของมัวร์” หรือ <a href=\"https://en.wikipedia.org/wiki/Moore%27s_law\">Moore’s Law</a> ที่มีชื่อเสียง ก็เกิดขึ้นในยุคนี้ โดยมาจากการให้สัมภาษณ์สื่อของ Moore ในปี 1965 ทำนายอนาคตของอุตสาหกรรมเซมิคอนดักเตอร์ ที่จำนวนทรานซิสเตอร์เพิ่มขึ้น 2 เท่าทุก 2 ปี</p>\n<p>ตัวบริษัท Fairchild Semiconductor อยู่ต่อมาได้อีกสักพักใหญ่ๆ ก่อนเสื่อมถอยลงและถูกซื้อกิจการโดย Schlumberger ในปี 1979, ขายต่อให้ National Semiconductor ในปี 1987, เจ้าของรายปัจจุบันคือ On Semiconductor ที่แยกตัวมาจาก Motorola ซื้อกิจการมาในปี 2016</p>\n<h2>Intel</h2>\n<p>ถึงแม้ธุรกิจของ Fairchild Semiconductor ไปได้สวยในช่วงปี 1960-1965 แต่ก็เกิดปัญหาความขัดแย้งภายในตามมาอีก ทำให้ Moore และ Noyce ตัดสินใจลาออกในปี 1968 เพื่อมาเปิดบริษัทใหม่ NM Electronics ซึ่งเปลี่ยนชื่อมาเป็น Intel ในปีเดียวกัน</p>\n<p>Noyce เป็นซีอีโอคนแรกของ Intel ก่อนลาออกในปี 1987 เพื่อไปทำงานวิจัยที่ไม่หวังผลกำไร เขาเสียชีวิตในปี 1990 คนแรกในกลุ่มแปดกบฎ</p>\n<p>Moore เป็นซีอีโอคนที่สอง ทำงานกับอินเทลจนถึงปี 1997 และส่งมอบไม้ต่อให้ Andrew Grove ซึ่งเป็นพนักงานคนแรกของ Intel (รู้จักกันตั้งแต่ตอนทำ Fairchild) เขาอายุยืนถึง 94 ปี เสียชีวิตในปี 2023 เป็นคนสุดท้ายในกลุ่มแปดกบฎ</p>\n<p>คนอื่นๆ ในกลุ่มแปดกบฎที่มีชื่อเสียงหน่อยคือ Eugene Kleiner ที่ภายหลังไปก่อตั้งบริษัทลงทุน Kleiner Perkins Caufield &amp; Byers (KPCB) ซึ่งเป็นอีกหนึ่งตำนาน VC ของ Silicon Valley</p>The post <a href=\"https://markpeak.net/traitorous-eight/\">Traitorous Eight</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"fea253e6b61a32043e643fed17a365378ad1953b13fba7e0a1f04c963dc0ff98","category":"Thai"}
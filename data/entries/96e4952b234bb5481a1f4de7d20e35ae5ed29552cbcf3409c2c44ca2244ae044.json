{"title":"IGN เจาะลึก FF7 Rebirth ยอดขายแย่จริงไหม? ทำไม Square Enix ไม่เผยตัวเลข","link":"https://www.blognone.com/node/139338","date":1713746516000,"content":"<div><div><div><p>เว็บเกม IGN มีบทความเจาะลึกในประเด็นว่า <a href=\"https://www.blognone.com/node/138563\">FF7 Rebirth ไม่ประสบความสำเร็จในแง่ยอดขาย</a> ว่ามีมูลแค่ไหน</p>\n<p>หลักฐานชิ้นแรกคือนับตั้งแต่วางขายมาสองเดือน Square Enix ไม่เคยออกมาประกาศยอดขายของ FF7 Rebirth เลย ต่างจากเกม Final Fantasy ภาคก่อนๆ ที่ออกมาเคลมความสำเร็จอย่างรวดเร็ว</p>\n<ul>\n<li>FF16 ขายได้ 3 ล้านชุดในสัปดาห์แรก (PS5 Exclusive)</li>\n<li>FF7 Remake ขายได้ 3.5 ล้านชุดใน 3 วันแรก (PS5 Exclusive)</li>\n<li>FF15 ขายได้ 5 ล้านชุดในวันแรก (ลงหลายแพลตฟอร์ม, ยังครองสถิติเกมขายได้เร็วที่สุดในซีรีส์)</li>\n</ul>\n<p><img alt=\"No Description\" src=\"https://www.blognone.com/sites/default/files/externals/e53be6f6b629f971dcc91ba879a9efbf.jpg\" /></p>\n<p>เมื่อไม่มีตัวเลขอย่างเป็นทางการจาก Square Enix จึงต้องพิจารณาตัวเลขจากแหล่งอื่นๆ ซึ่งมีเฉพาะแค่บางประเทศและบาง</p>\n<ul>\n<li><strong>สหราชอาณาจักร</strong> ข้อมูลจากบริษัท GSD ระบุว่ายอดขาย Rebirth ช่วงเปิดตัวน้อยกว่า Remake 34% แต่สูงกว่า FF16 6%</li>\n<li><strong>ญี่ปุ่น</strong> มีเฉพาะยอดขายแบบแผ่น โดยช่วงเปิดตัว Rebirth ขายได้ 262,656 แผ่น, FF16 ขายได้ 336,027 แผ่น, Remake ขายได้ 702,853 แผ่น, FF15 ขายได้ 716,649 แผ่น</li>\n</ul>\n<blockquote><p>It’s selling about half of what Remake sold in the same timeframe and looks like it’ll have a weaker tail (prior to any PS+ like release)</p>\n<p>— Daniel Ahmad (@ZhugeEX) <a href=\"https://twitter.com/ZhugeEX/status/1778751429919854691?ref_src=twsrc%5Etfw\">April 12, 2024</a></p></blockquote>\n<p>IGN ยังถามความเห็นจากผู้เชี่ยวชาญในอุตสาหกรรมเกม ได้ข้อมูลประกอบว่า Remake วางขายบนแพลตฟอร์มที่มีฐานผู้เล่นกว้างกว่า (PS4 vs PS5) และขายในช่วงล็อคดาวน์โควิดที่ยอดขายเกมพุ่งสูง เมื่อเทียบกับ Rebirth ที่ขายในช่วงเศรษฐกิจโลกชะลอตัว ค่าครองชีพสูงขึ้นกว่าเดิม</p>\n<p>ปัจจัยเรื่องชื่อเกมยังอาจมีผล เพราะคำว่า Remake เป็นคำที่เข้าใจได้ง่ายกว่า ว่าเป็นการรีเมคเกม FF7 ต้นฉบับ ส่วนคำว่า Rebirth นั้นเข้าใจได้ยากกว่าสำหรับคนที่ไม่ใช่แฟนของซีรีส์</p>\n<p>อย่างไรก็ตาม สถิติการเล่นของ Rebirth ยังออกมาค่อนข้างดี ตัวเลขจาก Ampere Analysis ระบุว่า Rebirth เป็นเกมที่มีผู้เล่นต่อเดือน (monthly active users) สูงเป็นอันดับ 7 ของ PS5 ในเดือนมีนาคม และถ้าดูระยะเวลาที่ใช้เล่น ถือว่าสูงสุดในเกมคอนโซลทั้งหมด ผู้เล่นใช้เวลาเล่นเฉลี่ย 12 วันในเดือนมีนาคม เยอะกว่า Helldivers 2 และ Fortnite ด้วยซ้ำ</p>\n<p>ถึงแม้ยอดขายของ Rebirth อาจไม่ดีจริงๆ ตามที่คาดการณ์กัน แต่ Square Enix ยังมีโอกาสกระตุ้นยอดขายกลับมาอีกครั้งด้วยการออกเวอร์ชัน Intergrade บนพีซี รวมถึงการออกเวอร์ชัน PS5 Pro ที่เป็นโอกาสอีกครั้งเช่นกัน</p>\n<p>ที่มา - <a href=\"https://www.ign.com/articles/are-final-fantasy-7-rebirth-sales-struggling-we-asked-the-experts\">IGN</a></p>\n</div></div></div><div><div>Topics: </div><div><div><a href=\"/topics/final-fantasy\">Final Fantasy</a></div><div><a href=\"/topics/games\">Games</a></div><div><a href=\"/topics/square-enix\">Square Enix</a></div><div><a href=\"/topics/ign\">IGN</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"96e4952b234bb5481a1f4de7d20e35ae5ed29552cbcf3409c2c44ca2244ae044","category":"Thai"}
{"title":"NASA เลือก SpaceX พัฒนาจรวดพาสถานีอวกาศนานาชาติออกวงโคจร หลังหมดอายุปี 2030","link":"https://www.blognone.com/node/140646","date":1719587128000,"content":"<div><div><div><p>NASA ประกาศเลือก SpaceX เป็นคู่สัญญาพัฒนาวิธีนำสถานีอวกาศนานาชาติ International Space Station (ISS) ออกจากวงโคจรเดิม หลังหมดอายุใช้งานในปี 2030</p>\n<p>สถานีอวกาศนานาชาติ เริ่มนำโมดูลแรกขึ้นบนวงโคจรในปี 1998 และทยอยเพิ่มชิ้นส่วนต่างๆ เรื่อยมา แต่เมื่อใช้งานไปนานๆ สถานีเริ่มเก่าและมีรอยแตกที่ต้องซ่อมบำรุง ก็เริ่มมีคำถามว่าจะจัดการกับตัวสถานีอย่างไร คำตอบที่ NASA สรุปได้คือสร้างยานอวกาศลำใหม่ U.S. Deorbit Vehicle มาพาสถานีออกจากวงโคจรอย่างปลอดภัย เพื่อเปิดที่ว่างตรงนี้ให้สถานีอวกาศเชิงพาณิชย์ในอนาคต</p>\n<p>SpaceX ได้รับคัดเลือกให้เป็นคู่สัญญาพัฒนายานลำนี้ ด้วยวงเงิน 843 ล้านดอลลาร์ ยานลำนี้จะเป็นกรรมสิทธิ์ของ NASA และเมื่อใช้เสร็จแล้วจะถูกเผาไหม้ทำลายตอนกลับเข้าสู่วงโคจรไปพร้อมกับสถานีอวกาศ (reentry burn)</p>\n<p>ที่มา - <a href=\"https://www.nasa.gov/news-release/nasa-selects-international-space-station-us-deorbit-vehicle/\">NASA</a>, <a href=\"https://arstechnica.com/space/2024/06/nasa-will-pay-spacex-nearly-1-billion-to-deorbit-the-international-space-station/\">Ars Technia</a></p>\n<p><img alt=\"No Description\" src=\"https://www.blognone.com/sites/default/files/externals/d92f70bc7c39325020e0ae1861de07e9.jpg\" /></p>\n<p>ภาพจาก <a href=\"https://www.nasa.gov/reference/international-space-station/\">NASA</a></p>\n</div></div></div><div><div>Topics: </div><div><div><a href=\"/topics/nasa\">NASA</a></div><div><a href=\"/topics/spacex\">SpaceX</a></div><div><a href=\"/topics/space\">Space</a></div><div><a href=\"/topics/iss\">ISS</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"10b85159f904a36f78b2b12d7e140b5bf902e43ca3d4fd2e0fbd91e2ff38ac6f","category":"Thai"}
{"title":"Google Calendar นำเทศกาล Pride Month, Black History Month ออกจากปฏิทิน เพื่อลดความซับซ้อนของเทศกาลทั่วโลก","link":"https://www.blognone.com/node/144688","date":1739534104000,"content":"<div><div><div><p>กูเกิลชี้แจงหลังมีผู้ใช้งานพบว่าใน Google Calendar ไม่มีข้อมูลวันสำคัญ หรือช่วงเทศกาลเฉลิมฉลองที่สำคัญ ซึ่งเดิมเคยมีข้อมูลในปฏิทิน เช่น เดือนประวัติศาสตร์ชาวผิวดำ (Black History Month), เดือนแห่งความภาคภูมิใจของชาวหลากหลายทางเพศ (Pride Month) โดยบอกว่าวันหรือเทศกาลเหล่านี้ได้ถูกนำออกไปจากปฏิทินเทศกาลวันหยุดเมื่อปีที่แล้ว</p>\n<p>กูเกิลบอกว่าในช่วงไม่กี่ปีที่ผ่านมา ได้เพิ่มช่วงเวลาเทศกาลหรือวันสำคัญเหล่านี้เข้ามา ซึ่งรวมถึงงานเฉลิมฉลองทางวัฒนธรรม วันครู และอื่น ๆ มากมายทั่วโลก รวมทั้งได้รับข้อเสนอแนะให้เพิ่มวันหรือเทศกาลอื่นเพิ่มเติมอีกมากมายจำนวนหลายร้อยเหตุการณ์ ทำให้เมื่อกลางปีที่แล้ว กูเกิลตัดสินใจลดความซับซ้อนนี้ลง โดยแสดงข้อมูลเฉพาะวันหยุดราชการและวันสำคัญต่าง ๆ ของแต่ละประเทศ อ้างอิงข้อมูลจาก <a href=\"https://www.timeanddate.com/\">timeanddate.com</a> เท่านั้น ซึ่งวันสำคัญเหล่านี้อาจต่างไปจากวันสำคัญที่เป็นความเคลื่อนไหวจากโซเชียล</p>\n<p>กูเกิลบอกว่าแนวทางแสดงเฉพาะวันหยุดราชการ และวันสำคัญนี้เหมือนกับผู้ให้บริการปฏิทินออนไลน์รายอื่น โดยผู้ใช้งานยังสามารถปรับแต่ง<a href=\"https://support.google.com/calendar/answer/13748345?hl=th\">เพิ่มวันสำคัญที่ต้องการในปฏิทิน</a>ได้เอง ส่วนการร่วมเฉลิมฉลองในเทศกาลสำคัญต่าง ๆ นั้น บริษัทยังคงให้ความสำคัญผ่านการแสดงผลในหน้าผลิตภัณฑ์ต่าง ๆ ของกูเกิล</p>\n<p>ที่มา: <a href=\"https://www.theverge.com/news/611462/auto-draft\">The Verge</a> และ <a href=\"https://blog.google/feed/google-calendar-changes-cultural-moments/\">กูเกิล</a></p>\n<p><img src=\"https://www.blognone.com/sites/default/files/externals/fdd711209151663d6ed51a23475fe45b.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/google-calendar\">Google Calendar</a></div><div><a href=\"/topics/google\">Google</a></div><div><a href=\"/topics/pride\">Pride</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fc9c3b72254d6c2e37f24f554ba9b063202b28468e70d1f3dc00515cd78c6d33","category":"Thai"}
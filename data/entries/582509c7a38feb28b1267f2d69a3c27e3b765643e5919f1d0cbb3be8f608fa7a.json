{"title":"เขากลับมาแล้ว! ไมโครซอฟท์ประกาศจับมือกับ Iron Galaxy เพื่อพัฒนา Killer Instinct ต่อ","link":"https://www.blognone.com/node/135148","date":1691328453000,"content":"<div><div><div><p>หากใครจำความได้ เมื่อ 10 ปีที่แล้ว ไมโครซอฟท์เปิดตัว <a href=\"https://www.blognone.com/node/45216\">Killer Instinct เวอร์ชันรีบู๊ตบน Xbox One</a> และเรียกได้ว่าเป็นหนึ่งในเกมที่ประสบความสำเร็จกับแฟนเกมต่อสู้อยู่พอสมควร ในช่วงนั้น สตูดิโอที่พัฒนาเกมนี้ เป็นค่าย Double Helix (ซึ่งภายหลัง <a href=\"https://www.blognone.com/node/53169\">Amazon ซื้อกิจการไปเพื่อไปทำเกมของตัวเอง</a> และได้หยุดพัฒนา Killer Instinct ไปโดยปริยาย)</p>\n<p>จนต่อมา ไมโครซอฟท์จับมือกับ Iron Galaxy ในการพัฒนา Killer Instinct ต่อในซีซัน 2 และ 3 ที่มีตัวละครรับเชิญจากเกมอื่น ๆ ในเครือ Xbox Game Studios มาพอสมควร ไม่ว่าจะเป็น General RAAM จาก Gears, Arbiter จาก Halo หรือแม้แต่ Rash จาก Battletoads</p>\n<p><img alt=\"alt=&quot;Killer Instinct&quot;\" src=\"https://www.blognone.com/sites/default/files/externals/eff198b8454045fd248afbfe4b40c238.jpg\" /></p>\n<p>ทว่า ตัวเกมออกอัปเดตใหญ่<a href=\"https://www.ultra-combo.com/3-9-patch-notes/\">ครั้งสุดท้ายช่วงปี 2017</a> (และออกอัปเดตย่อยครั้งล่าสุด<a href=\"https://www.ultra-combo.com/quality-of-life-may-update/\">ตอนเดือนพฤษภาคมที่ผ่านมา เพื่อย้ายจากเซิร์ฟเวอร์แบบเก่าไปใช้งาน Azure PlayFab แทน</a>) แล้วไม่มีอัปเดตใหญ่อะไรออกมาอีกเลยเป็นเวลาเกือบ 6 ปี</p>\n<p>ในช่วงผ่านมา แฟนเกมต่อสู้ รวมถึงแฟนเกม Killer Instinct หลายคน ได้ออกมาเรียกร้องให้ไมโครซอฟท์และทีม Xbox พัฒนาเกม Killer Instinct ต่อ ขณะเดียวกัน Phil Spencer ซีอีโอของ Microsoft Gaming เองก็เคยให้สัมภาษณ์กับรายการพอดคาสต์ Dropped Frames ว่า เขาเองก็อยากจะพัฒนาเกมนี้ต่อ และได้มีการพูดคุยกับ Matt Booty หัวหน้าทีม Xbox Game Studios หลายครั้งถึง<a href=\"https://www.ign.com/articles/killer-instinct-new-game-right-team\">ความเป็นไปได้ในการนำแฟรนไชนส์นี้กลับมาอีกครั้ง เมื่อเจอทีมที่เหมาะสมพอสำหรับการสานต่อเกมนี้</a></p>\n<p>และหลังจากให้แฟน ๆ รอคอยการกลับมาของ Killer Instinct มาเกือบ 6 ปี การรอคอยดังกล่าวได้สิ้นสุดแล้ว เมื่อไมโครซอฟท์ใช้โอกาสในงาน Evo 2023 ที่ผ่านมานี้ (ซึ่งงาน Evo นั้น มี<a href=\"https://www.blognone.com/node/121769\">เจ้าของร่วมรายหนึ่งคือโซนี่</a>) ในการประกาศจับมือกับ Iron Galaxy อีกครั้ง เพื่อพัฒนา Killer Instinct ต่ออีกครั้ง พร้อมเฉลิมฉลอง 10 ปีของเกม Killer Instinct เวอร์ชันรีบู๊ต ที่จะครบรอบในอีกไม่กี่เดือนที่จะถึงนี้</p>\n<p>โดย James Goddard หัวหน้าแฟรนไชนส์ Killer Instinct จาก Xbox Game Studios และ Adam Heart หัวหน้าฝ่ายออกแบบการต่อสู้จาก Iron Galaxy เปิดเผยในงานนั้นว่า ในอัปเดตที่จะมาถึงนี้ จะมาพร้อมกับการปรับสมดุลของตัวละครต่าง ๆ (เช่น การเนิร์ฟ Rash), การปรับปรุงระบบ matchmaking ในเกม และการรองรับ 4K บน Xbox Series X|S</p>\n<p>โดยอัปเดตนี้จะออกมาในช่วงฤดูใบไม้ผลิของปีนี้ (เรียกว่าทันเวลาฉลองครบรอบ 10 ปีของเกมพอดี) และนอกจากนี้ Goddard ยังบอกอีกว่า นี่เป็นเพียงแค่จุดเริ่มต้นของสิ่งใหม่ ๆ ที่จะเพิ่มมาในเกม Killer Instinct อีกใน 10 ปีต่อจากนี้อีกด้วย</p>\n<blockquote><p>Our friends <a href=\"https://twitter.com/IronGalaxy?ref_src=twsrc%5Etfw\">@IronGalaxy</a> are back! And together, we’re bringing you Killer Instinct's free 10th Anniversary Update later this year – including a balance update, improved matchmaking, and 4K support for Series X|S.More info coming soon!</p>\n<p>— Killer Instinct (@KillerInstinct) <a href=\"https://twitter.com/KillerInstinct/status/1687640654405591040?ref_src=twsrc%5Etfw\">August 5, 2023</a></p></blockquote>\n<blockquote><p>The band is back together again. Stay tuned for <a href=\"https://twitter.com/KillerInstinct?ref_src=twsrc%5Etfw\">@KillerInstinct</a> updates in the near future! <a href=\"https://t.co/QVPIeqZj9c\">https://t.co/QVPIeqZj9c</a></p>\n<p>— Iron Galaxy Studios (@IronGalaxy) <a href=\"https://twitter.com/IronGalaxy/status/1687641784237592576?ref_src=twsrc%5Etfw\">August 5, 2023</a></p></blockquote>\n<p>สำหรับ Iron Galaxy นั้น ก่อนหน้าที่จะกลับมาทำงานร่วมกับ Xbox Game Studios อีกครั้งเพื่อพัฒนา Killer Instinct ต่อ Iron Galaxy เองก็เคยพัฒนาเกมอื่นหลายเกมอยู่พอสมควร ไม่ว่าจะเป็น เกมที่ได้จากการไปช่วยสตูดิโออื่นในการพอร์ตเกม (อย่างเช่น The Last of Us Part I จากค่าย Naughty Dog ที่ผลลัพธ์ออกมา<a href=\"https://www.blognone.com/node/133274\">ไม่ดีเท่าที่ควร</a>) หรือเกมที่พัฒนาภายในสตูดิโออย่าง Rumbleverse ที่จัดจำหน่ายโดย Epic Games แต่จนแล้วจนรอด<a href=\"https://www.blognone.com/node/132458\">ก็ปิดบริการเป็นที่เรียบร้อย</a></p>\n<p>ก็ต้องติดตามต่อไปว่า ในอัปเดตต่อจากนี้จะออกมาเป็นอย่างไรบ้างครับ</p>\n<p>ที่มา: <a href=\"https://www.vg247.com/killer-instinct-10th-anniversary-update\">VG247</a></p>\n</div></div></div><div><div>Topics: </div><div><div><a href=\"/topics/killer-instinct\">Killer Instinct</a></div><div><a href=\"/topics/xbox-series-x\">Xbox Series X</a></div><div><a href=\"/topics/xbox\">Xbox</a></div><div><a href=\"/topics/games\">Games</a></div><div><a href=\"/topics/iron-galaxy-studios\">Iron Galaxy Studios</a></div></div></div>","author":"Be1con","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"582509c7a38feb28b1267f2d69a3c27e3b765643e5919f1d0cbb3be8f608fa7a","category":"Thai"}
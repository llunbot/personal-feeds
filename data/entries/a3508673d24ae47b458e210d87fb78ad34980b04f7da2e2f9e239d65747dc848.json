{"title":"กลุ่มอดีตพนักงาน OpenAI ทำจดหมายเปิดผนึกเรียกร้องให้บริษัทมีการกำกับดูแล AI ที่ดีกว่านี้","link":"https://www.blognone.com/node/140149","date":1717548156000,"content":"<div><div><div><p>กลุ่มอดีตพนักงาน OpenAI และพนักงานปัจจุบัน รวมทั้งบริษัท AI อื่น ออกจดหมายเปิดผนึกแฉปัญหาความก้าวหน้าของปัญญาประดิษฐ์ที่พัฒนารวดเร็ว แต่ยังขาดการกำกับดูแลที่ดี รวมทั้งไม่มีกระบวนการคุ้มครองหากมีพนักงานเลือกแจ้งเบาะแสในสิ่งที่ไม่เหมาะสม (whistleblower)</p>\n<p>เนื้อหาในเว็บไซต์ของจดหมายเปิดผนึก <a href=\"https://righttowarn.ai/\">righttowarn.ai</a> บอกว่าบริษัทด้าน AI ต่างมีฐานะการเงินที่แข็งแกร่ง ทำให้สามารถหลีกเลี่ยงการกำกับดูแลทั้งจากในวงการวิทยาศาสตร์นักวิจัย, ผู้ออกกฎหมายกำกับดูแล ไปจนถึงสาธารณะ โครงสร้างที่บริษัทเหล่านี้ใช้อยู่ปัจจุบันไม่เพียงพอที่จะดูแลสิ่งที่เกิดขึ้น ซึ่งบริษัทเหล่านี้ต่างรู้ความก้าวหน้าของเทคโนโลยี จนถึงผลกระทบต่อสังคมที่อาจเกิดขึ้นอยู่แล้ว</p>\n<p>ข้อเรียกร้องในจดหมายเปิดผนึกนี้ต้องการบริษัทด้าน AI ไม่มีการทำข้อตกลงเรื่องการไม่ออกมาโจมตีบริษัท (non-disparagement agreement), เพิ่มกระบวนการร้องเรียนต่อบอร์ดบริษัทแบบไม่ระบุตัวตน, สนับสนุนวัฒนธรรมการวิพากษ์วิจารณ์ และไม่ตอบโต้ในสาธารณะหากกระบวนการเปิดโปงออกสู่สาธารณะ</p>\n<p>รายชื่อที่ลงนามในจดหมายเปิดผนึกนี้มีอดีตพนักงาน OpenAI 5 คน, Google DeepMind 2 คน และเป็นพนักงาน OpenAI ปัจจุบันที่ไม่เปิดเผย 6 คน</p>\n<p>ตัวแทนของ OpenAI ออกมาให้ความเห็นว่าบริษัทเห็นด้วย ว่าการถกเถียงเรื่องดังกล่าวเป็นสิ่งจำเป็นสำหรับเทคโนโลยีนี้ บริษัทยังคงพูดคุยหารือกับหน่วยงานรัฐบาลและภาคสังคมที่เกี่ยวข้องทั่้วโลก</p>\n<p>ที่มา: <a href=\"https://www.cnbc.com/2024/06/04/openai-open-ai-risks-lack-of-oversight.html\">CNBC</a></p>\n<p><img src=\"https://www.blognone.com/sites/default/files/externals/bd20374223f29d4d268fc7c4f4aef044.png\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a3508673d24ae47b458e210d87fb78ad34980b04f7da2e2f9e239d65747dc848","category":"Thai"}
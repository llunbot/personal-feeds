{"title":"สภาผู้แทนฯ สหรัฐ โหวตผ่านร่างกฎหมายแยก TikTok จาก ByteDance ขั้นตอนถัดไปคือวุฒิสภา","link":"https://www.blognone.com/node/138682","date":1710349173000,"content":"<div><div><div><p>สภาผู้แทนฯ สหรัฐได้ลงมติพิจารณาร่างกฎหมายให้แยก TikTok ออกจากบริษัทแม่ ByteDance โดยผลการลงมติออกมาสนับสนุนร่างกฎหมายดังกล่าวด้วยคะแนน 352-65 เกิน 2 ใน 3 จึงถือว่าผ่านการอนุมัติ</p>\n<p>ในขั้นตอนถัดไปร่างกฎหมายจะถูกเสนอพิจารณาต่อวุฒิสภา ซึ่งน่าจะมีขั้นตอนการไต่สวน เป็นระยะเวลาพอสมควร และหากวุฒิสภาอนุมัติ ก็จะเป็นขั้นตอนการลงนามรับรองของประธานาธิบดี Joe Biden ซึ่ง<a href=\"https://www.blognone.com/node/138621\">ก่อนหน้านี้</a>เขาออกความเห็นว่าจะรับรองกฎหมาย หากวุฒิสภาเห็นชอบ</p>\n<p>หากกฎหมายนี้มีผล ByteDance จะต้องขายและแยกธุรกิจ TikTok ออกจากบริษัท มิฉะนั้นจะไม่สามารถให้บริการในสหรัฐอเมริกาได้ อย่างไรก็ตามร่างกฎหมายนี้มีความเห็นที่หลากหลายจากฝั่งวุฒิสมาชิก โดยบ้างมองว่าการผลักดันกฎหมายถูกทำอย่างเร่งรีบเกินไป และไม่มีหลักฐานที่ชัดเจนพอว่า TikTok ส่งข้อมูลให้หน่วยงานในจีน ขณะที่กลุ่มผู้สนับสนุนมองว่าเป็นภัยต่อความมั่นคง เพราะข้อมูลถูกส่งกลับไปที่จีน</p>\n<p>TikTok ออกแถลงการณ์ต่อการลงมตินี้ว่า รัฐบาลสหรัฐฯ กำลังทำลายสิทธิเสรีภาพในการแสดงออก ของผู้ใช้งานมากกว่า 170 ล้านคนในอเมริกา และกระทบต่อธุรกิจขนาดเล็ก ตลอดจนเหล่าครีเอเตอร์ที่มีจำนวนมากทั่วประเทศ</p>\n<p>ที่มา: <a href=\"https://www.npr.org/2024/03/13/1237501725/house-vote-tiktok-ban\">NPR</a></p>\n<p><img src=\"https://www.blognone.com/sites/default/files/externals/64779cc7682cc86ec682618c37dc25df.png\" /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/usa\">USA</a></div><div><a href=\"/topics/bytedance\">ByteDance</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7c5bb04a4dd78c0ecf911e7206a9516d2c55aad2ac5f8b58ac2a02f8331f4a43","category":"Thai"}
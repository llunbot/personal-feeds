{"title":"Fareed Zakaria – Age of Revolutions","link":"https://markpeak.net/fareed-zakaria-age-of-revolutions/","date":1744043179000,"content":"<p>ตอนจบของรัฐบาล Donald Trump จะเป็นอย่างไร?</p>\n<p>หลังจากปั่นป่วนโลกมาได้ 2-3 เดือน ทั้งเรื่องยูเครน-รัสเซีย <a href=\"https://markpeak.net/doge/\">DOGE</a> และล่าสุด <a href=\"https://markpeak.net/william-mckinley-the-tariff-king/\">Tariff</a> ที่ส่งผลกระทบทั่วโลก ผมคิดว่าคำถามนี้น่าจะอยู่ในใจหลายๆ คน ว่าป่วนโลกขนาดนี้แล้วตอนจบของ Trump จะเป็นอย่างไร ซึ่งมีมิตรสหายหลายคนส่งคำถามลักษณะนี้มาหลังไมค์บ้างเหมือนกัน</p>\n<p>คำตอบแบบตรงไปตรงมาก็คือ ไม่รู้ ไม่รู้ ไม่รู้ (ถ้ารู้ก็คงไปลงทุนรวยแบบในหนัง The Big Short แล้ว)</p>\n<p>แต่ถึงแม้เราไม่รู้ภาพอนาคตที่ชัดเจน การศึกษาจากบทเรียนในอดีตน่าจะพอช่วยให้เราเห็นภาพอนาคตแบบเลาๆ ได้บ้าง</p>\n<p>ในหนังสือ Age of Revolutions ของ Fareed Zakaria คอลัมนิสต์สายการเมืองที่ผมติดตามเป็นแฟนประจำ พยายามหาคำตอบของคำถามนี้ โดยใช้วิธีย้อนอดีตไปดู “การปฏิวัติสังคม” (revolutions ตามชื่อหนังสือ) ในยุคสมัยต่างๆ แล้ววิเคราะห์การเปลี่ยนผ่านของแต่ละยุค เทียบกับการเปลี่ยนแปลงของโลกในปัจจุบัน</p>\n<p>ต้องโน้ตไว้นิดนึงว่า คำว่า revolutions ของ Fareed หมายถึงการเปลี่ยนแปลงโครงสร้างทางเศรษฐกิจ-สังคม-การเมือง ซึ่งมีความหมายเฉพาะ และต่างกับคำว่า revolutions ที่คนส่วนใหญ่เข้าใจคือ เป็นการเปลี่ยนแปลงการปกครอง (เหมือนปฏิวัติฝรั่งเศส-รัสเซีย) ชื่อหนังสือจึงชวนให้เข้าใจผิดอยู่บ้างว่าเป็นหนังสืออะไร</p>\n<p>ผมเคยเขียนถึง Fareed และ Age of Revolutions ไว้บ้างในบางโอกาส</p>\n<ul>\n<li><a href=\"https://markpeak.net/fareed-zakaria-the-next-revolution/\">Fareed Zakaria – The Next Revolution</a></li>\n<li><a href=\"https://markpeak.net/somewhere-vs-anywhere/\">Somewhere vs Anywhere</a></li>\n</ul>\n<p>แต่ยังไม่เคยเขียนถึงตัวหนังสือตรงๆ ตอนนี้อ่านจบเรียบร้อยแล้ว ได้เวลามาเขียนสรุป</p>\n<p>หนังสือ Age of Revolutions แบ่งออกเป็น 2 ภาค ภาคแรกคือการย้อนกลับไปดูการปฎิวัติเศรษฐกิจ-สังคมในอดีต 5 ครั้ง ส่วนภาคสองคือการวิเคราะห์สถานการณ์โลกยุคปัจจุบัน (หนังสือออกปี 2024 ก่อนเลือกตั้งสหรัฐไม่กี่เดือน) ว่ามันมีแนวโน้มจะเกิดอะไรขึ้น</p>\n<p><strong>ภาคแรก</strong></p>\n<p>ในภาคแรกของหนังสือ Fareed พาย้อนกลับไปดูการปฏิวัติเศรษฐกิจ-สังคมในอดีต โดยเริ่มจาก Dutch ในช่วงปี 1600 ที่ทำให้เนเธอร์แลนด์กลายเป็นผู้นำทางเศรษฐกิจของยุโรปอยู่ช่วงหนึ่ง บริษัท VOC หรือ Dutch East India Company กลายเป็นบริษัทที่ใหญ่และทรงอิทธิพลที่สุดในโลกของยุคสมัย</p>\n<p>Fareed ให้เหตุผลที่เนเธอร์แลนด์รุ่งเรืองขึ้นมาเป็นประเทศแรก ว่าเป็นเพราะสภาพภูมิศาสตร์ของเนเธอร์แลนด์เองที่เป็นที่ลุ่มต่ำ ทำเกษตรยาก สังคมเกษตรไม่ค่อยเติบโตเหมือนยุโรปประเทศอื่นๆ ชาวดัทช์จึงต้องมาเป็นพ่อค้ากันแทน เกิดสังคมเมืองเร็วกว่าประเทศอื่น และสังคมพ่อค้าไม่ยอมให้มีกษัตริย์เป็นใหญ่ แต่เป็นสมาคมพ่อค้าปกครองกันเอง แถมพ่อค้าแบบดัทช์ก็ต่างจากพ่อค้าแบบเวนิซที่เป็นนครรัฐเดี่ยว เพราะรวมกันหลายๆ นครรัฐเกิดเป็นสหพันธรัฐ (federation) ที่ไม่มีใครยิ่งใหญ่คนเดียว พัฒนาการทางการเมืองระบอบสภาตัวแทนจึงเกิดก่อนใคร</p>\n<p>ความเป็นพ่อค้าของดัทช์ยังส่งผลให้ทุนนิยมพัฒนาเร็ว ชาวบ้านต้องรวมตัวกันสร้างกังหันวิดน้ำ เกิดการระดมทุนร่วมกัน ส่งผลให้เกิดทุนขนาดใหญ่กว่าปัจเจก พัฒนาต่อมายังเป็นการระดมทุนเพื่อส่งกองเรือสินค้าออกเดินทางในตะวันออกไกล เกิดตลาดหุ้นแห่งแรกของโลกที่อัมสเตอร์ดัม</p>\n<p>นอกจากนี้ชาวดัทช์ยังมีวัฒนธรรมที่เป็นขบถ ไม่อยู่ใต้ศาสนจักรแคธอลิกที่โรม แต่ร่วมสมาทานนิกายโปรเตสแตนท์ที่เกิดขึ้นในยุโรปตอนเหนือด้วย ดังนั้นดัทช์จึงมีความเป็นเสรีนิยม (liberal) ก่อนใคร ทั้งในทางเศรษฐกิจ การเมือง และสังคมศาสนา ส่งผลให้ดัทช์ยิ่งใหญ่มากในยุคนั้น</p>\n<p>Fareed เรียกการปฏิวัติสังคมของดัทช์ในยุค 1600s ว่าเป็น The First Liberal Revolution</p>\n<p>ภายหลังชาวดัทช์ประสบปัญหาสงครามกับสเปน จนต้องแยกเป็นเบลเยียม-เนเธอร์แลนด์ มีความขัดแย้งภายในกันเอง และมีสงครามกับฝรั่งเศสอีก ทำให้ยุคทองของดัทช์จบลง</p>\n<p>แต่ความคิดที่ก้าวหน้าเหล่านี้ถูกส่งต่อข้ามทะเลมายังเกาะอังกฤษ ในการปฏิวัติอันเรืองรอง (<a href=\"https://en.wikipedia.org/wiki/Glorious_Revolution\">Glorious Revolution</a>) ปี 1688 ที่กษัตริย์ชาวดัทช์ William III of Orange ข้ามทะเลมาปกครองเกาะอังกฤษ (ร่วมกับพระราชินี Mary II ที่เป็นคนอังกฤษ) ทำให้ระบอบการปกครองเสรีนิยมแบบดัทช์ถูกส่งต่อมาอังกฤษด้วย นับเป็นการปฏิวัติเศรษฐกิจสังคมครั้งที่สอง</p>\n<p>อังกฤษยุคนั้นจึงรับศาสนาโปรเตสแตนท์ รับระบอบการปกครองที่สภาเป็นใหญ่ จำกัดอำนาจกษัตริย์ (ซึ่งมีเชื้อมาก่อนแล้วจากการยึดอำนาจของ Oliver Cromwell ในยุคก่อนหน้านั้นไม่นาน) เกิดกฎหมาย Bill of Rights การันตีสิทธิพื้นฐานพลเมือง เกิดระบบพรรคการเมือง 2 ปีกในสภา (พรรค Tory และ Whig ฝ่ายซ้าย-ขวาของทางเดินสภาเกิดขึ้นในยุคนี้) และวิธีคิดแบบนายทุน สืบต่อมาจากดัทช์ อังกฤษยุคนี้จึงพัฒนาขึ้นมากโดยเฉพาะทางเศรษฐกิจ</p>\n<p>แต่อังกฤษมีโชค 2 เด้งคือมีการปฏิวัติเศรษฐกิจ-สังคมอีกรอบ เพราะเกิดการปฏิวัติอุตสาหกรรมตามมาในช่วงประมาณปี 1760 ซึ่งการปฏิวัติรอบนี้เป็นการปฏิวัติทางเทคโนโลยี เป็นการปฏิวัติพลังงาน มนุษย์เรียนรู้ที่จะดึงพลังงานชนิดอื่นมาใช้แทนแรงกล (เช่น เปลี่ยนจากม้าลาก เป็นเครื่องจักรไอน้ำที่เผาถ่านหิน) จึงเกิดการปฏิวัติทางเศรษฐกิจ เกิดอาชีพสายโรงงานอุตสาหกรรม ส่งต่อมายังการเปลี่ยนแปลงทางสังคม คนย้ายเข้ามาอยู่ในเมืองใหญ่กันมากขึ้น แม้เกิดปัญหาความแออัดและคุณภาพชีวิตตามมา แต่รายได้เฉลี่ยของคนยุคนี้ก็เติบโตแบบก้าวกระโดด</p>\n<p>การปฏิวัติอุตสาหกรรมของอังกฤษส่งต่อข้ามแอตแลนติกมาสู่อเมริกาในช่วงปี 1840 เป็นต้นมา หลังอเมริกายุติสงครามกลางเมืองในช่วงปี 1860 ก็สร้างตัวในประเทศอุตสาหกรรม โดยอาศัยปัจจัยการผลิต ทรัพยากร แรงงานที่ถูกกว่าอังกฤษ โรงงานอังกฤษ สินค้าอังกฤษถูกอเมริกาตียับ คนอังกฤษหันมาใช้สินค้าอเมริกันเพราะถูกกว่า (เรื่องคุ้นๆ เหมือนสินค้าจีนยุคนี้) การเปลี่ยนแปลงเหล่านี้ทำให้อเมริการ่ำรวย เกิดยุค Gilded Age และเป็นพื้นฐานให้อเมริกาแซงหน้าอังกฤษแบบยาวๆ ในช่วงเวลาต่อมา</p>\n<p>Fareed บอกว่าคำเรียก American Revolutionary War ที่ต่อสู้เพื่ออิสรภาพจากกษัตริย์อังกฤษตอนสร้างประเทศนั้นเป็นคำที่ผิด เพราะมันแค่เปลี่ยนผู้ปกครอง thirteen colonies จากกษัตริย์มาเป็นประธานาธิบดี แต่เศรษฐกิจ-สังคมยังเหมือนเดิม การเปลี่ยนแปลงที่แท้จริงเกิดขึ้นในยุคปฏิวัติอุตสาหกรรมของอเมริกาต่างหาก</p>\n<p>มุมมองของ Fareed เชื่อว่าพลังของ liberal democracy เสรีนิยมประชาธิปไตยนั้นเอาชนะการปกครองแบบอื่นๆ ดังนั้นประเทศที่เปลี่ยนเป็น liberal democracy ได้ก่อนก็จะได้เปรียบประเทศอื่นในยุคเดียวกัน</p>\n<p>Fareed ยังยกตัวอย่าง “การปฏิวัติ” ที่ล้มเหลวคือการปฏิวัติฝรั่งเศส (และการปฏิวัติรัสเซียที่เดินตามเส้นทางเดียวกัน) ที่เดินผิดไปจากเส้นทาง liberal democracy แบบที่เพื่อนบ้านอังกฤษทำได้สำเร็จใน Glorious Revolution แต่ฝรั่งเศสกลับหลงทางไปยังวิถีสุดขั้วอื่นๆ ทั้งฝ่ายซ้ายจัดหัวรุนแรง Jacobin แล้วสวิงไปยังระบอบเผด็จการทหารแบบนโปเลียน ซึ่งพิสูจน์แล้วว่าไม่เวิร์คทั้งสองทาง แนวทางทั้งสองแบบของฝรั่งเศสยิ่งสร้างปฏิกิริยาให้ระบอบกษัตริย์ของประเทศเพื่อนบ้าน (เช่น ออสเตรีย-ฮังการี) หวาดกลัว และกดการปฏิรูปเสรีนิยมในประเทศตัวเองให้เกิดขึ้นช้าลงไปอีกหลายสิบปี</p>\n<p><strong>ภาคสอง</strong></p>\n<p>Fareed มองว่าโลกของเราในยุคสมัยนี้ กำลังจะเกิด “การปฏิวัติ” (ในความหมายเดียวกัน) ขึ้นอีกครั้ง เพราะในระดับฐานรากเกิดการเปลี่ยนแปลงใหญ่ที่ก่อตัวขึ้นมาสักพักแล้ว</p>\n<p>ภาคสองของหนังสือ นำเสนอการเปลี่ยนแปลงใหญ่ 4 ด้าน</p>\n<ul>\n<li>เศรษฐกิจ</li>\n<li>เทคโนโลยี</li>\n<li>วัฒนธรรม-อัตลักษณ์ (identity)</li>\n<li>ภูมิรัฐศาสตร์</li>\n</ul>\n<p><strong>การเปลี่ยนแปลงทางเศรษฐกิจ</strong> รับรู้กันอยู่แล้วจากทุนนิยมโลกาภิวัฒน์ที่ดันโลกไปสุดทางในทศวรรษ 2000s เป็นต้นมา (Fareed ใช้คำว่า Globalization in Overdrive คือโลกาภิวัฒน์ที่ขับเคลื่อนเกินขนาด) การแต่งงานกันของการเมืองเสรีนิยมประชาธิปไตย และทุนนิยมโลกาภิวัฒน์ ทำให้ระบอบการปกครองแบบอื่นแพ้ราบ กำแพงเบอร์ลินพัง โซเวียตล่มสลาย แทตเชอร์บอกว่า There is no alternative</p>\n<p>แต่การขับเคลื่อนที่สุดขั้วเกินไปก็เกิดฟองสบู่แบบต้มยำกุ้ง เกิดการย้ายฐานการผลิต คนในประเทศเริ่มไม่พอใจที่งานหายไป อำนาจในการบริโภคลดลง ความไม่พอใจนี้เริ่มก่อตัวขึ้นในยุค 2010s หลังฟองสบู่แฮมเบอร์เกอร์</p>\n<p>ส่วน<strong>การเปลี่ยนแปลงทางเทคโนโลยี </strong>นั้นเข้าใจได้ไม่ยาก อินเทอร์เน็ต ไอที และ AI ทำให้คนเป็นปัจเจกสูงขึ้น สังคมน้อยลง เปลี่ยวเหงา โดดเดี่ยวมากขึ้น (เคยเขียนถึงในเรื่อง Bowling Alone) ยังไม่รวมเรื่องการสูญเสียงานจากระบบอัตโนมัติ AI แย่งงานมนุษย์ที่กำลังจะเกิดขึ้นในเร็วๆ นี้ด้วย</p>\n<p>หัวข้อที่ผมสนใจคือที่สุดคือ<strong>เรื่อง identity</strong> (หรืออธิบายง่ายๆ คือเรื่อง woke) เพราะเป็นการเปลี่ยนแปลงเชิงสังคม-วัฒนธรรม ที่สืบเนื่องจากเศรษฐกิจ-เทคโนโลยี-การเมือง ในอเมริกามีทั้งเรื่องชนชั้นทางเศรษฐกิจ สีผิว เพศ ประกอบกัน (rich white men vs กลุ่มอื่นๆ) นอกจากนี้พอมีเรื่องเชื้อชาติ ผู้อพยพ (tribalism หรือความเป็นเผ่า) และศาสนาที่คนเชื่อในศาสนาน้อยลง คนไม่เชื่อในสถาบันทางสังคมแบบดั้งเดิม จนต้องไปถือชุดความเชื่ออื่นๆ มาแทน (ซึ่ง woke คือหนึ่งในความเชื่อนั้น) พอปัจจัยทั้งหมดค่อยๆ ขมวดเข้าหากันแล้วทวีความรุนแรงขึ้นเรื่อยๆ จนกรอบคิดทางการเมืองแบบซ้าย vs ขวา มันเริ่มอธิบายไม่ได้อีกต่อไป เปลี่ยนเป็นวิธีคิดแบบเปิด vs ปิดแทน</p>\n<p>สุดท้ายคือเรื่อง<strong>ภูมิรัฐศาสตร์</strong> ซึ่งอำนาจนำของอเมริกา (Pax Americana) ที่เกิดขึ้นในยุคหลังสงครามเย็นมันเริ่มเสื่อมลง ประเทศอื่นๆ มีบทบาทมากขึ้นในทางเศรษฐกิจ (Rise of the Rest) จนเกิดประเทศที่ท้าทายอเมริกาคือจีนกับรัสเซียที่มาคนละแนวทาง จีนมาด้วยโหมดผู้ท้าชิง (the challenger) ที่ไล่ตามแข่งกับอเมริกาในทุกด้าน ส่วนรัสเซียเป็นโหมดผู้มาทำเสีย (the spoiler) สร้างปัญหาให้ยุโรปและนาโต้ แต่ทั้งสองประเทศเหมือนกันคือไม่ต้องการ liberal international order</p>\n<p>ปัจจัยทั้ง 4 ข้อทำให้โลกเสรีนิยมตะวันตกภายใต้การนำของอเมริกาเจอกับความท้าทายของฝ่ายไม่เสรี (illiberalism) ทั้งจากภายนอก (จีน &amp; รัสเซีย) และภายในกันเอง ซึ่งเคสนี้คือการขึ้นมาของ Donald Trump นักการเมืองผู้ไม่เชื่อเรื่องเสรีนิยม แต่รับความไม่พอใจของผู้คนต่อระบอบเสรีนิยม และก้าวขึ้นมาเป็นผู้นำโลกได้ ปรากฏการณ์แบบ Trump ไม่ได้เกิดขึ้นในอเมริกาประเทศเดียว แต่เกิดขึ้นทั่วโลกจากที่เราเห็นนักการเมืองประชานิยมฝ่ายขวาต่างผงาดขึ้นมาในหลายๆ ประเทศ</p>\n<p>หนังสือของ Fareed ไม่ได้สรุปฟันธงว่า Trump จะจบลงอย่างไร แต่ตัวเขาในฐานะผู้เชื่อในเสรีนิยม เสนอว่าเสรีนิยมยังไปต่อได้ แต่เราต้องแก้จุดอ่อนของระบอบเสรีนิยมกันใหม่ เช่น แก้ความเหลื่อมล้ำทางเศรษฐกิจ <a href=\"https://markpeak.net/community-function/\">นำความเป็นชุมชนนิยมกลับมา สร้างความเป็นพหุวัฒนธรรมที่คนยอมรับความแตกต่างหลากหลายของคนอื่นๆ ในสังคมให้มากขึ้น</a></p>\n<p>หลังจากอ่านหนังสือเล่มนี้จบ ผมพบว่ามีคำถามมากกว่าได้คำตอบ แต่อย่างน้อยก็ได้แนวทางและกรอบวิเคราะห์ที่ดีว่า สิ่งที่เกิดขึ้นโลกในยุคนี้มันคืออะไร เกิดจากอะไร และในอดีตเคยมีกรณีแบบนี้เกิดขึ้นอย่างไร</p>\n<p>ส่วนสภาพการณ์โลกปั่นป่วนทุกเรื่องแบบที่เห็นมันจะนำไปสู่อะไร แล้วเราจะแก้ปัญหาอย่างไร ก็เป็น big question ที่ต้องช่วยกันขบคิดเห็นกันต่อไป</p>The post <a href=\"https://markpeak.net/fareed-zakaria-age-of-revolutions/\">Fareed Zakaria – Age of Revolutions</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"167e75fe71115884a28dce3a0414ce45c166cacf32601e21ab64b26bc28b2eb2","category":"Thai"}
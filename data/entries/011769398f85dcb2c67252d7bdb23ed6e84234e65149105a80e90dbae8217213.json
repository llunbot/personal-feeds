{"title":"จำนวนผู้สมัคร Twitter Blue หลังผ่านไป 3 เดือน ยังมีจำนวนไม่มาก เทียบกับรายได้รวม Twitter","link":"https://www.blognone.com/node/133166","date":1679730101000,"content":"<div><div><div><p>ทิศทางที่ชัดมากขึ้นเรื่อย ๆ ของ Twitter คือการผลักดันบริการ Subscription Twitter Blue ให้มากขึ้น ทั้งการขยายบริการ<a href=\"https://www.blognone.com/node/133146\">รองรับผู้ใช้งานทั่วโลก</a> และยกเลิก<a href=\"https://www.blognone.com/topics/twitter\">เครื่องหมายติ๊กถูกสีฟ้าแบบเก่า</a>ออกไป ทำให้จากนี้เฉพาะผู้สมัคร Twitter Blue เท่านั้นจะได้เครื่องหมายถูกสีฟ้า แต่ถึงตอนนี้มีคนสมัครใช้งานมากแค่ไหน?</p>\n<p>ข้อมูลจากบริษัทวิจัยตลาดแอป Sensor Tower พบว่า หลัง Twitter Blue <a href=\"https://www.blognone.com/node/131838\">กลับมาให้บริการ</a>ตั้งแต่ 3 เดือนที่แล้ว มีการสมัครใช้งาน<strong>ผ่านแอปมือถือ</strong>รวม 11 ล้านดอลลาร์ อย่างไรก็ตามตัวเลขนี้ มาจากการสมัครผ่านแอปมือถือเท่านั้น ซึ่งมีราคาสูงกว่าที่ 11 ดอลลาร์ต่อเดือน ขณะที่การสมัครผ่านหน้าเว็บอยู่ที่ 8 ดอลลาร์ต่อเดือน และคาดว่าผู้ใช้งานส่วนใหญ่น่าจะสมัครผ่านช่องทางนี้ อย่างไรก็ตามหากเทียบจาก<a href=\"https://www.blognone.com/node/129489\">ผลประกอบการไตรมาสที่ 2 ปี 2022</a> รายได้ Twitter รวมอยู่ที่ 1,176.6 ล้านดอลลาร์ ส่วนใหญ่มาจากโฆษณา ซึ่งหากรวมการสมัคร Twitter Blue ทุกช่องทาง ก็น่าจะยังเป็นอัตราส่วนที่ไม่มากของรายได้รวม</p>\n<p>Abe Yousef นักวิเคราะห์ของ Sensor Tower บอกว่า ภาพรวมของบริการโซเชียลที่รายได้โฆษณาลดลงอยู่แล้ว รวมกับปัญหาเฉพาะของ Twitter เอง ทำให้ช่องทางรายได้ของ Twitter Blue เป็นสิ่งที่บริษัทน่าจะให้ความสำคัญมากขึ้นอีกจากนี้ โดยเฉพาะการเจาะตลาดประเทศที่มีผู้ใช้งาน Twitter จำนวนมาก นอกเหนือจากอเมริกา</p>\n<p>ก่อนหน้านี้มีรายงานว่าจำนวนผู้สมัครใช้ Twitter Blue มี<a href=\"https://www.blognone.com/node/132544\">ประมาณ 2.9 แสนคน</a></p>\n<p>ที่มา: <a href=\"https://techcrunch.com/2023/03/24/twitter-blue-subscriptions-spendings-mobile-users/\">TechCrunch</a></p>\n<p><img src=\"https://www.blognone.com/sites/default/files/externals/c71d3b20f08b08e174c2051a735b315c.png\" alt /></p>\n</div></div></div><div><div>Topics: </div><div><div><a href=\"/topics/twitter\">Twitter</a></div><div><a href=\"/topics/twitter-blue\">Twitter Blue</a></div><div><a href=\"/topics/sensor-tower\">Sensor Tower</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"011769398f85dcb2c67252d7bdb23ed6e84234e65149105a80e90dbae8217213","category":"Thai"}
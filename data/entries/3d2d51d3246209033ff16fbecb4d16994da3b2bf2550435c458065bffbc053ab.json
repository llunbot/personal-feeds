{"title":"Valve บอก Steam Deck รองรับเกม 8,000 เกมแล้ว, ยังไม่ออกฮาร์ดแวร์รุ่นใหม่ในเร็ววันนี้","link":"https://www.blognone.com/node/133027","date":1678888347000,"content":"<div><div><div><p>ทีมงาน Valve สองคนคือดีไซเนอร์ Lawrence Yang และวิศวกร Pierre-Loup Griffais ผู้อยู่เบื้องหลังคอนโซลพกพา Steam Deck ให้สัมภาษณ์กับเว็บเกม Rock Paper Shotgun ในโอกาส <a href=\"https://www.blognone.com/node/126884\">Steam Deck วางขายมาครบ 1 ปี</a></p>\n<ul>\n<li>สถิติที่น่าสนใจคือ 42% ของผู้ซื้อ Steam Deck เลือกใช้ Steam Deck เป็นช่องทางเล่นเกมจาก Steam เป็นช่องทางหลักเหนืออุปกรณ์อื่นๆ (อารมณ์ว่านอนเล่นบนโซฟาสบายกว่านั่งเล่นกับโต๊ะคอม) ถือเป็นเซอร์ไพร์สของทีมงานที่พบว่า Steam Deck ช่วยเปลี่ยนวิธีการเล่นเกมของคนจำนวนมาก</li>\n<li>ทีมงาน Valve พบว่าชุมชน Steam Deck ปรับแต่งทุกอย่างไปไกลกว่าที่คิดมาก ตั้งแต่การนำเกมอีมูเลเตอร์มาเล่น การปรับแต่งหน้าจอบูต การเขียนสคริปต์อัตโนมัติต่างๆ</li>\n<li>Valve เองก็ปรับแก้ซอฟต์แวร์ของ Deck มาเรื่อยๆ ทั้งปรับเล็กและใหญ่ นอกจากนี้ยังเอา UI ที่ออกแบบมาเพื่อ Steam Deck กลับไปใช้กับ Steam Big Picture ที่ใช้บนจอขนาดใหญ่ ควบคุมด้วยจอยเกมด้วย</li>\n<li>ปัญหาเรื่องความเข้ากันได้กับเกมก็ดีขึ้นมากแล้ว ตอนนี้มีเกม 10,000 เกมมีคะแนนเรตติ้งว่าเล่นบน Deck ได้ดีแค่ไหน ในจำนวนนี้มี 8,000 เกมที่ได้เรต Playable/Verified ซึ่งเพิ่มจาก 1,000 เกมช่วงปลายปี 2022 และเกมดังอย่าง Cyberpunk 2077 ก็ปรับแก้จนเล่นได้ มีสถานะ Verified แล้ว</li>\n<li>สายสัมพันธ์ที่ดีของ Valve กับนักพัฒนาเกมต่างๆ ยังช่วยให้ Valve เข้าไปช่วยนักพัฒนาปรับปรุงเกมให้เข้ากับ Deck ก่อนวางขายได้ด้วย ตัวอย่างล่าสุดคือ Wo Long: Fallen Dynasty ที่สามารถออกแพตช์ได้ก่อนเกมขายหนึ่งวัน</li>\n</ul>\n<p>ข่าวร้ายอย่างเดียวของเรื่องนี้คือ Yang ระบุชัดว่า Steam Deck รุ่นถัดไปที่อัพเกรดสมรรถนะ จะยังไม่ออกในเร็ววันนี้ (a few years)</p>\n<p><img src=\"https://www.blognone.com/sites/default/files/externals/e19a759520295d85334cccd1e589fc7b.jpg\" alt /></p>\n<p>ที่มา - <a href=\"https://www.rockpapershotgun.com/the-community-continues-to-blow-our-minds-valve-talk-the-steam-deck-one-year-on\">Rock Paper Shotgun</a></p>\n</div></div></div><div><div>Topics: </div><div><div><a href=\"/topics/steam-deck\">Steam Deck</a></div><div><a href=\"/topics/games\">Games</a></div><div><a href=\"/topics/valve\">Valve</a></div><div><a href=\"/topics/hardware\">Hardware</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3d2d51d3246209033ff16fbecb4d16994da3b2bf2550435c458065bffbc053ab","category":"Thai"}
{"title":"PS5 ยอดขายรวม 61.7 ล้านเครื่อง เติบโตช้าลงตามคาด, สัดส่วนเกมดิจิทัลเพิ่มเป็น 80%","link":"https://www.blognone.com/node/141304","date":1723083171000,"content":"<div><div><div><p>เก็บตก<a href=\"https://www.blognone.com/node/141287\">งานแถลงผลประกอบการ Sony ไตรมาส 2/2024</a> ฝั่งของธุรกิจเกม ตอนนี้ฮาร์ดแวร์ PS5 มียอดขายรวม 61.7 ล้านเครื่อง</p>\n<p>Sony ขายเครื่อง PS5 ได้ 2.4 ล้านเครื่องในไตรมาสที่ผ่านมา ถือว่าลดลงจากไตรมาสเดียวกันของปีก่อนที่ขายได้ 3.3 ล้านเครื่องอยู่พอสมควร แต่ก็เป็นไปตามที่ <a href=\"https://www.blognone.com/node/139759\">Sony เคยประกาศไว้ในไตรมาสก่อนว่า PS5 เลยจุดพีคมาแล้ว</a> ยอดขายเครื่องจะตกลงเรื่อยๆ ต้องรอดูกันว่า <a href=\"https://www.blognone.com/node/139239\">PS5 Pro ที่มีข่าวว่าจะวางขายช่วงปลายปี 2024</a> จะช่วยกู้สถานการณ์ได้แค่ไหน</p>\n<p>Sony ไม่ใช่บริษัทเดียวที่เจอปัญหายอดขายฮาร์ดแวร์ตกลง เพราะ <a href=\"https://www.blognone.com/node/136915\">Xbox Series X|S เจอปัญหาก่อนหน้านี้มานานแล้ว</a> และ<a href=\"https://www.blognone.com/node/141211\">ผลประกอบการไตรมาสล่าสุดของนินเทนโด ก็เจอปัญหา Switch ยอดขายตกลงไป 46.3% เมื่อเทียบกับปีก่อน</a></p>\n<p>อย่างไรก็ตาม แม้ยอดขายฮาร์ดแวร์ลดลง แต่ยอดขายซอฟต์แวร์ของ PlayStation (นับรวม PS4/PS5) ยังไม่แย่ ขายได้ 53.6 ล้านชุด ตกลงจากไตรมาสเดียวกันของปีก่อน 56.5 ล้านชุดไม่เยอะนัก และถ้าดูรายได้รวมของธุรกิจซอฟต์แวร์กลับเพิ่มขึ้นด้วยซ้ำ เพราะทำเงินจาก<a href=\"https://www.blognone.com/node/133658\">ฝั่งคอนเทนต์ live service ตามแนวทางใหม่ที่ Sony กำลังมุ่งไป</a></p>\n<p>อีกตัวเลขที่น่าสนใจคือสัดส่วนการขายเกมแบบดิจิทัลเพิ่มสูงขึ้นเป็น 80% แล้ว เพิ่มสูงขึ้นจากไตรมาสที่ผ่านมาที่มีสัดส่วน 77% แปลว่ายอดขายเกมแบบแผ่นน่าจะยังลดลงเรื่อยๆ ในระยะยาว</p>\n<p>สุดท้ายคือตัวเลขสมาชิก PlayStation Network อยู่ที่ 116 ล้านคนต่อเดือน ลดลงเล็กน้อยจากไตรมาสก่อนหน้า 118 ล้านคน แต่เพิ่มขึ้นจากไตรมาสเดียวกันของปีที่แล้วทำไว้ 108 ล้านคน</p>\n<p>ที่มา - <a href=\"https://www.sony.com/en/SonyInfo/IR/library/presen/er/pdf/24q1_supplement.pdf\">Sony (PDF)</a>, <a href=\"https://www.videogameschronicle.com/news/ps5-hits-61m-as-sonys-year-on-year-q1-hardware-sales-fall-but-operating-income-rises/\">VGC</a></p>\n<p><img alt=\"No Description\" src=\"https://www.blognone.com/sites/default/files/externals/aa5622070ee2345473d3ae6441d5e92a.png\" /></p>\n</div></div></div><div><div>Topics: </div><div><div><a href=\"/topics/ps5\">PS5</a></div><div><a href=\"/topics/playstation\">PlayStation</a></div><div><a href=\"/topics/games\">Games</a></div><div><a href=\"/topics/sony\">Sony</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8d2436bf968bcc0911c421e8b4a6636818d1234cb247c6840d16bd5c374ddfdd","category":"Thai"}
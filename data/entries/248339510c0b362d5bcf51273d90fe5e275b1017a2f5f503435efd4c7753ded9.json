{"title":"อดีตนักข่าว Gizmodo ปลอมตัวเป็น Slackbot แล้วอยู่ใน Slack ต่ออีกหลายเดือน แอดมินจับไม่ได้","link":"https://www.blognone.com/node/138398","date":1708905407000,"content":"<div><div><div><p>ผู้ใช้แอพแชท Slack ในองค์กร คงคุ้นเคยกับบัญชีบ็อต Slackbot ที่ช่วยแจ้งเตือนข้อความต่างๆ ในระบบ เช่น เตือนว่าห้องแชทนี้ไม่ถูกใช้งานมานานแล้ว ควรสั่งเก็บเป็น archive ไปดีกว่า</p>\n<p>Tom McKay อดีตนักข่าวของเว็บไซต์ Gizmodo (ปัจจุบันอยู่กับเว็บไซต์-จดหมายข่าว <a href=\"https://www.itbrew.com/issues/latest\">IT Brew</a>) เปิดเผยว่าตอนที่เขาออกจาก Gizmodo ในปี 2022 เขาเปลี่ยนชื่อบัญชีใน Slack ของตัวเองเป็น \"Slackbot\" โดยใช้ไอคอนประจำตัวคล้ายๆ กัน ต่างกันแค่ปากหน้ายิ้มกับปากหน้าบึ้ง และสามารถหลุดรอดไม่โดนแอดมินของบริษัทต้นสังกัด G/O Media ปิดบัญชี Slack ได้อยู่หลายเดือน</p>\n<p>McKay ใช้วิธีตั้งชื่อ Slackbot โดยใช้ตัว o ที่เป็นอักขระพิเศษ เพื่อไม่ให้ซ้ำกับคำว่า Slackbot ที่เป็นบ็อตจริงๆ เท่านั้นยังไม่พอ เขายังส่งข้อความไปทักทายอดีตเพื่อนร่วมงานแบบตลกๆ เช่น เขาถูกขังอยู่ในคอมพิวเตอร์และกำลังคุยกับคุณผ่านบ็อตอยู่</p>\n<p>ในองค์กรที่มีระบบจัดการบัญชีพนักงานจากศูนย์กลาง เมื่อพนักงานลาออกไปแล้ว บัญชีทุกอย่างจะถูกปิดอัตโนมัติตามนโยบายที่กำหนดไว้ แต่กรณีขององค์กรบางแห่ง รวมถึง G/O ในกรณีนี้ แอดมินจำเป็นต้องไล่ปิดบัญชีด้วยมือ ทำให้การละเล่นของ McKay เกิดขึ้นได้สำเร็จนั่นเอง</p>\n<p>ที่มา - <a href=\"https://www.theverge.com/2024/2/23/24081249/slack-slackbot-gizmodo-tom-mckay\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/8380fd7c1232cc53492137523de6cd7c.jpg\" /></p>\n<blockquote><p>it's been long enough for me to admit publicly that when i left Gizmodo in 2022 I changed my Slack username to \"SIackbot\" and G/O Media failed to detect or delete it for months <a href=\"https://t.co/DhMsOD0SZ9\">pic.twitter.com/DhMsOD0SZ9</a></p>\n<p>— catturd2.bsky.social (@thetomzone) <a href=\"https://twitter.com/thetomzone/status/1760833981904228508?ref_src=twsrc%5Etfw\">February 23, 2024</a></p></blockquote>\n</div></div></div><div><div>Topics: </div><div><div><a href=\"/topics/slack\">Slack</a></div><div><a href=\"/topics/gizmodo\">Gizmodo</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"248339510c0b362d5bcf51273d90fe5e275b1017a2f5f503435efd4c7753ded9","category":"Thai"}
{"title":"Garmin เตรียมใส่ฟีเจอร์ตรวจคลื่นไฟฟ้าหัวใจเข้ามาภายในปีนี้, รีเฟรชแบรนด์เน้นกลุ่มคนรักสุขภาพมากขึ้น","link":"https://www.blognone.com/node/139638","date":1715167088000,"content":"<div><div><div><p>Garmin ผู้ผลิตสมาร์ทวอทช์ประกาศว่าได้รับใบอนุญาตการใช้งานเครื่องมือแพทย์จากสำนักงานคณะกรรมการอาหารและยา (อย.) สำหรับการตรวจคลื่นไฟฟ้าหัวใจบนแอปพลิเคชัน ECG ที่จะเปิดตัวในไตรมาส 3 ของปีนี้ พร้อมประกาศรีเฟรชแบรนด์เน้นไปที่กลุ่มสินค้าเวลเนสหรือคนรักสุขภาพ (Wellness) มากขึ้นหวังทำลายภาพจำเดิมว่า Garmin เป็นสมาร์ทวอทช์สำหรับนักกีฬาและมืออาชีพเท่านั้น เนื่องจากกลุ่มสินค้ากลุ่มเวลเนสมีสัดส่วนเพียง 20% เท่านั้น</p>\n<p><img alt=\"No Description\" src=\"https://www.blognone.com/sites/default/files/externals/7b5a0056b9dd7405dd7980e1aa239637.png\" /></p>\n<p>ด้านรายได้ Garmin เผยว่ายอดรับรู้รายได้ของไตรมาส 1 ที่ผ่านมา มีรายได้ทั้งหมด 1,380 ล้านดอลลาร์สหรัฐ หรือประมาณ 49,680 ล้านบาท เติบโตขึ้นทั่วโลก 20% ส่วนรายได้ในไทยเติบโต 25% โดยมียอดผู้ใช้งานบน Garmin Connect เติบโตขึ้น 39%</p>\n<p><img alt=\"No Description\" src=\"https://www.blognone.com/sites/default/files/externals/fac4cb3c1dcdb406965a6173359267c3.png\" /></p>\n<p>Garmin มั่นใจว่าสามารถสู้กับแบรนด์อื่นได้แม้ไม่มีสมาร์ทโฟนเป็นของตัวเอง และมองว่าการที่ใช้งานได้ทั้งบน iOS และ Android เป็นข้อได้เปรียบมากกว่า อีกทั้งตัวสินค้ายังมีจุดแข็งที่อย่างความอึดของแบตเตอรี่และความแม่นยำทางเทคโนโลยีที่ประกอบไปด้วย 3 แกนหลักได้แก่</p>\n<ul>\n<li><strong>24/7 MONITORING</strong> : ความอึดของอายุแบตเตอรี่ใน Garmin ทุกรุ่นที่อยู่ได้ไม่ต่ำกว่า 5 วัน ทำให้สามารถมอนิเตอร์ข้อมูลสุขภาพได้ต่อเนื่องตลอด 24 ชั่วโมง</li>\n<li><strong>COMFORT</strong> : ระบบเพื่อการดูข้อมูลอย่างสะดวกสบาย กับ Garmin Connect ที่เป็นตัวช่วยเก็บข้อมูลด้านสุขภาพหรือการฝึกซ้อมของผู้ใช้งาน</li>\n<li><strong>RELIABLE TECHNOLOGY</strong> : ใช้เทคโนโลยีของ FIRSTBEAT แปลงข้อมูลการเต้นของหัวใจจากเซ็นเซอร์ในอุปกรณ์ของ Garmin และเปลี่ยนเป็นข้อมูลที่สามารถนำมาใช้งานต่อในรูปแบบ Stress Score และ Body Battery</li>\n</ul>\n<p>นอกจากนี้ Garmin ยังประกาศขยายความคุ้มครองสินค้าจาก 1 ปีเป็น 2 ปี โดยมีผลกับผู้ที่ซื้อสินค้าตั้งแต่เดือนมกราคมปีนี้เป็นต้นไป</p>\n<p><img alt=\"No Description\" src=\"https://www.blognone.com/sites/default/files/externals/008c11401a1c7e4a22ee31f65de9517e.png\" /></p>\n</div></div></div><div><div>Topics: </div><div><div><a href=\"/topics/garmin\">Garmin</a></div><div><a href=\"/topics/smart-watch\">Smart Watch</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fca141c94de29f0006322adaf04952881da8e996af20c7b92db8b8ce773fdbcb","category":"Thai"}
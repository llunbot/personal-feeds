{"title":"The Wall Street Journal ระบุ WeWork เตรียมขอล้มละลายกิจการ ภายในสัปดาห์หน้า","link":"https://www.blognone.com/node/136502","date":1698793814000,"content":"<div><div><div><p>ข้อมูลนี้มาจากแหล่งข่าวของ The Wall Street Journal ระบุว่า WeWork มีแผนยื่นข้อล้มละลายกิจการตามกฎหมาย Chapter 11 ที่รัฐนิวเจอร์ซีย์ เร็วที่สุดภายในสัปดาห์หน้า</p>\n<p>ข่าวนี้อาจไม่สร้างความประหลาดใจนัก เนื่องจาก WeWork เคยให้ข้อมูล<a href=\"https://www.blognone.com/node/135199\">ในการรายงานผลประกอบการไตรมาสที่ผ่านมา</a>ว่าบริษัทมีข้อกังขาจากปัญหาทางการเงิน ว่าบริษัทจะสามารถดำเนินกิจการต่อได้หรือไม่ อย่างไรก็ตามราคาหุ้นของ WeWork ก็ปรับลดลงถึงมากกว่า 38% หลังมีรายงานนี้ออกมา</p>\n<p>ก่อนหน้านี้ WeWork แจ้งขอเลื่อนจ่ายดอกเบี้ยให้ผู้ถือหุ้นกู้ของบริษัท เมื่อวันที่ 2 ตุลาคม ทำให้เข้าสู่ขั้นตอนกำหนดชำระล่าช้าภายใน 30 วัน ซึ่งบริษัทได้เจรจาขอมติผู้ถือหุ้นกู้ให้เลื่อนนัดชำระออกไปอีก 7 วัน มิฉะนั้นจะเข้าสู่สถานะผิดนัดชำระ</p>\n<p>รายงานบอกว่าช่วงที่ผ่านมา WeWork มีการปรับตำแหน่งบอร์ดบริหาร และพยายามปรับโครงสร้างการเงินบริษัท เจรจากับเจ้าของตึกที่เช่าใหม่เพื่อลดต้นทุน ขณะที่บริษัทมีเงินสดในมือ ณ เดือนมิถุนายนประมาณ 205 ล้านดอลลาร์ เท่านั้น</p>\n<p>ตัวแทนของ WeWork ปฏิเสธที่จะให้ความเห็นต่อรายงานนี้ โดยบอกว่าข่าวนี้เป็นการคาดเดา ขณะที่บริษัทยังอยู่ในขั้นตอนเพื่อปรับโครงสร้างการเงินบริษัท</p>\n<p>ที่มา: <a href=\"https://www.wsj.com/articles/wework-plans-to-file-for-bankruptcy-as-early-as-next-week-1fdcb6a5\">The Wall Street Journal</a></p>\n<p><img src=\"https://www.blognone.com/sites/default/files/externals/1912b84f913c123014548da2184ac489.jpg\" /></p>\n</div></div></div><div><div>Topics: </div><div><div><a href=\"/topics/wework\">WeWork</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1a7b67af1438fe6aebcc5fdb124eef8abd570c19ff824ebf9e1c510e53020c22","category":"Thai"}
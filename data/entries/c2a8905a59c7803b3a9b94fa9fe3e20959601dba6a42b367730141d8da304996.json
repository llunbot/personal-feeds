{"title":"Elon Musk ตั้งบริษัท X.AI แข่ง OpenAI แล้ว ดึงพนักงานจาก DeepMind, ใช้ทรัพยากร Twitter/Tesla","link":"https://www.blognone.com/node/133435","date":1681522331000,"content":"<div><div><div><p>จากข่าวลือว่า <a href=\"https://www.blognone.com/node/132843\">Elon Musk ตั้งทีมพัฒนาแชทบ็อทแนวเดียวกับ ChatGPT ของ OpenAI</a> ล่าสุดมีคนค้นพบการจดทะเบียนตั้งบริษัท X.AI ในรัฐเนวาดา ตั้งแต่วันที่ 9 มีนาคม โดยมีชื่อ Musk เป็นกรรมการบริษัทเพียงคนเดียว</p>\n<p>Financial Times รายงานข้อมูลโดยอ้างแหล่งข่าวว่า Musk กำลังสร้างทีมพัฒนา AI โดยดึงวิศวกรและนักวิจัยจำนวนหนึ่งเข้ามาทำงานด้วย ที่ระบุชื่อคือ Igor Babuschkin อดีตพนักงานของ DeepMind และชักชวนนักลงทุนบางรายใน SpaceX และ Tesla ให้มาร่วมลงทุนในบริษัทใหม่แห่งนี้</p>\n<p>นอกจากนี้ เขายังสั่งซื้อจีพียูจาก NVIDIA เป็นหลักหลายพันตัว (thousands) เพื่อใช้เทรนโมเดล และอาจใช้ทรัพยากรประมวลผลจาก Tesla กับปริมาณข้อมูลของ Twitter มาช่วยในการเทรนโมเดลด้วย โดย <a href=\"https://www.blognone.com/node/130741\">Tesla ก็มีซูเปอร์คอมพิวเตอร์ชื่อ Dojo ใช้เทรนโมเดลของตัวเองเช่นกัน</a></p>\n<p>Musk เป็นหนึ่งในผู้ร่วมก่อตั้ง OpenAI ในปี 2015 แต่ลาออกในปี 2018 โดย<a href=\"https://www.blognone.com/node/133170\">มีรายงานข่าวว่าเขาแตกหักกับผู้ร่วมก่อตั้งคนอื่นใน OpenAI เพราะมุมมองไม่ตรงกัน</a> ทำให้ X.AI น่าจะเป็นบริษัท AI แบบที่เขาต้องการจริงๆ</p>\n<p>เมื่อสัปดาห์ที่ผ่านมา <a href=\"https://www.blognone.com/node/133391\">บริษัท Twitter Inc. เพิ่งถูกควบรวมเข้ากับบริษัท X Corp.</a> จึงเป็นไปได้สูงว่า X.AI จะเป็นส่วนหนึ่งของ X Corp. ภายใต้วิสัยทัศน์ใหญ่ Everything App ด้วย</p>\n<p>ที่มา - <a href=\"https://www.ft.com/content/2a96995b-c799-4281-8b60-b235e84aefe4\">Financial Times</a></p>\n<p><img src=\"https://www.blognone.com/sites/default/files/externals/6a873a94f147cc38986d1765c6461c5b.jpg\" alt /></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/twitter\">Twitter</a></div><div><a href=\"/topics/tesla\">Tesla</a></div><div><a href=\"/topics/deepmind\">DeepMind</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c2a8905a59c7803b3a9b94fa9fe3e20959601dba6a42b367730141d8da304996","category":"Thai"}
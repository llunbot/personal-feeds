{"title":"Foxconn เผยความต้องการเซิร์ฟเวอร์ไปทำ AI เพิ่มสูง มากกว่าที่บริษัทประเมินก่อนหน้านี้","link":"https://www.blognone.com/node/134109","date":1685576617000,"content":"<div><div><div><p>Foxconn บริษัทผู้รับผลิตและประกอบสินค้าอิเล็กทรอนิกส์รายใหญ่ เปิดเผยข้อมูลน่าสนใจในระหว่างการประชุมสามัญผู้ถือหุ้นประจำปี โดย Liu Young-way ประธานบริษัทบอกว่าธุรกิจเซิร์ฟเวอร์ มีความต้องการสินค้าเพิ่มมากขึ้น เนื่องจากความต้องการแอพพลิเคชัน AI ที่สูงขึ้น</p>\n<p>Liu บอกว่าเพราะคนใช้งานแอปแบบ ChatGPT มากขึ้น ทำให้ตลาดเซิร์ฟเวอร์ที่รองรับ AI มีความต้องการสูงเร็วกว่าที่บริษัทเคยประเมินไว้ และครึ่งหลังของปีนี้ความต้องการอาจเพิ่มสูงระดับเปอร์เซ็นต์เลขสามหลัก</p>\n<p>ในภาพรวมของธุรกิจ Liu บอกว่าบริษัทยังคงระมัดระวังผลกระทบในภาพใหญ่ ทั้งนโยบายดอกเบี้ยของแต่ละประเทศ ปัญหาภูมิรัฐศาสตร์ระหว่างประเทศ และปัญหาเงินเฟ้อ ซึ่งล้วนส่งผลกระทบในธุรกิจอื่นของบริษัท</p>\n<p>ปัจจุบัน Foxconn มีรายได้ 22% จากธุรกิจเซิร์ฟเวอร์และอุปกรณ์เนตเวิร์ก ส่วนรายได้หลัก 56% มาจากสินค้าอิเล็กทรอนิกส์ส่วนบุคคล ซึ่งรวมทั้งสมาร์ทโฟน</p>\n<p>ที่มา: <a href=\"https://economictimes.indiatimes.com/tech/technology/foxconn-sees-ai-driving-strong-server-demand-but-full-year-to-be-flat/articleshow/100642497.cms\">The Economic Times</a></p>\n<p><img src=\"https://www.blognone.com/sites/default/files/externals/a0c6b4ce90516f00ba256a5c823db05f.jpg\" alt /></p>\n</div></div></div><div><div>Topics: </div><div><div><a href=\"/topics/foxconn\">Foxconn</a></div><div><a href=\"/topics/server\">Server</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/it-industry\">IT Industry</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8fb3888769c36ec1d2adae1a9960fa1500508bd3e36566ab7cd43387a31b8da8","category":"Thai"}
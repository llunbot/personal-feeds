{"title":"PlayStation เปิดตัว Community Game Help เพิ่มวิดีโอจากผู้เล่นเข้าไปในฟีเจอร์ Game Help","link":"https://www.blognone.com/node/138928","date":1711532445000,"content":"<div><div><div><p>Game Help เป็นฟีเจอร์ที่เปิดตัวพร้อมกับเครื่องเกม PlayStation 5 ในฐานะสิทธิประโยชน์ของสมาชิก PlayStation Plus ที่ช่วยให้ผู้เล่นสามารถเข้าถึงวิดีโอแนะนำ, เคล็ดลับ หรือแนวทางการเล่นเกมที่สร้างโดยนักพัฒนาโดยไม่ต้องออกจากเกมที่เล่นอยู่ และสามารถดูผ่าน PlayStation App ได้</p>\n<p>ล่าสุด PlayStation เตรียมขยายฟีเจอร์ Game Help บน PlayStation 5 ด้วยการเพิ่มวิดีโอที่สร้างโดยผู้เล่นเข้ามาในคลังของฟีเจอร์ภายในปีนี้ใช้ชื่อว่า Community Game Help เป็นฟีเจอร์ที่ผู้เล่น PS5 ทุกคนใช้งานได้โดยไม่ต้องสมัคร PlayStation Plus ในเกมที่รองรับ และยังอัดคลิปเล่นเกมของตัวเองส่งให้ชุมชนของ PlayStation ได้โดย</p>\n<ul>\n<li>เข้าไปที่ Captures &amp; Broadcasts &gt; Captures &gt; Auto Captures &gt; Community Game Help เลือก Participate เพื่อเข้าร่วม</li>\n<li>เลือกขีดจำกัดการบันทึกวิดีโอรายเดือนได้ (กำลังพัฒนาอยู่) เพื่อควบคุมจำนวนวิดีโอที่อนุญาตให้บันทึกจากการเล่นเกมของผู้เล่นต่อเดือน</li>\n</ul>\n<p><img alt=\"No Description\" src=\"https://www.blognone.com/sites/default/files/externals/3385d63cb2ff845da0be64ae2da1f567.jpeg\" /></p>\n<p>เมื่อเปิดการตั้งค่าแล้ว PS5 จะบันทึกวิดีโอโดยอัตโนมัติ เมื่อผู้เล่นทำกิจกรรมบางอย่างในเกม (ปราบบอส, ผ่านด่าน, สถานที่เก็บของ ฯลฯ) วิดีโอนี้จะถูกส่งไปยัง PlayStation เพื่อตรวจสอบโดยผู้ดูแลระบบ หากวิดีโอได้รับการอนุมัติจะมีการแจ้งเตือนเข้ามาบนหน้าจอ โดยวิดีโอที่ถูกเผยแพร่เป็น Game Help นั้นผู้เล่นคนอื่นที่ดูคลิปสามารถให้คะแนนได้ด้วย ซึ่งวิดีโอจะถูกลบออกจากเครื่อง PS5 เมื่ออัปโหลดไปยังเซิร์ฟเวอร์ของ PlayStation แล้ว</p>\n<p><img alt=\"No Description\" src=\"https://www.blognone.com/sites/default/files/externals/e759cab5dcc52bd9e2a8021338c14bb1.jpeg\" /></p>\n<p>วิดีโอของผู้เล่นที่ถูกส่งไปยังเซิร์ฟเวอร์นั้นผู้เล่นไม่จำเป็นต้องตัดต่อหรืออัปโหลดคลิปด้วยตัวเอง มีเพียงแค่ฟุตเทจดิบ ๆ เท่านั้นไม่มีเสียงจากกล้อง webcam, ไมโครโฟน และ Party Chat Audio แต่อาจมีชื่อ Online ID (ชื่อผู้เล่นที่ปรากฏในเกมเวลาเล่นโหมดออนไลน์) หรือข้อความจาก Chat (ที่แจ้งเตือนขึ้นมาบนจอเมื่อมีใครส่งข้อความมา) โผล่มาได้</p>\n<p>นอกจากนี้ผู้เล่นยังสามารถเข้าไปดูวิดีโอของตัวเองที่เผยแพร่ยังชุมชนในหน้า Setting Menu และสามารถลบคลิปออกตอนไหนก็ได้</p>\n<p>Community Game Help จะเริ่มเปิดให้ใช้งานได้ภายในปีนี้เฉพาะบางเกมก่อน โดยมีเป้าหมายจะรองรับเกมมากที่สุดเท่าที่ทำได้ในอนาคต</p>\n<p><img alt=\"No Description\" src=\"https://www.blognone.com/sites/default/files/externals/5866dbf060c4b4ccd71fc02888dd636b.jpeg\" /></p>\n<p>ที่มา - <a href=\"https://blog.playstation.com/2024/03/26/introducing-community-game-help-a-new-enhancement-for-game-help-powered-by-user-generated-content/\">PlayStation Blog</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/ps5\">PS5</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1e4fd72def68ad2c264d7b2ca95f3d73b8a8a16e3a2b00a9c746fe8febc9560f","category":"Thai"}
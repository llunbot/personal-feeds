{"title":"แอปเปิลย้ายโค้ดตรวจรหัสผ่านรั่วไหลจาก Java เป็น Swift เร็วขึ้นเท่าตัว กินแรมน้อยลง 90%","link":"https://www.blognone.com/node/146789","date":1749053898000,"content":"<span>แอปเปิลย้ายโค้ดตรวจรหัสผ่านรั่วไหลจาก Java เป็น Swift เร็วขึ้นเท่าตัว กินแรมน้อยลง 90%</span>\n\n  <div>\n    <div>Body</div>\n              <div><p>แอปเปิลรายงานถึงการย้ายโค้ดหลังบ้านของแอป Passwords ฟีเจอร์ Password Monitoring ที่ตรวจสอบว่ารหัสผ่านในฐานข้อมูลนั้นตรงกับรหัสผ่านที่เคยรั่วไหลหรือไม่ โดยระบบนี้เขียนด้วยจาวาเช่นเดียวกับระบบอื่นๆ ที่ให้บริการขนาดใหญ่ แต่ก็พบข้อจำกัดของระบบจัดการหน่วยความจำจาวาที่ทำให้แอปพลิเคชั่นกินแรมสูงขึ้น</p>\n<p>บริการ Password Monitoring รันให้บริการทั่วโลก และแอปเปิลพบว่าโหลดไม่นิ่งตลอดทั้งวัน การใช้จาวาสร้างข้อจำกัดว่าไม่สามารถเปิด/ปิด instance ให้พอดีกับปริมาณโหลดได้เร็วพอ</p>\n<p>ทีมงานพิจารณาภาษาอื่นๆ ก่อนตัดสินใจ โดยไม่ได้ถือว่าภาษา Swift เป็นของแอปเปิลเองแล้วจะตัดสินใจใช้งานทันที แต่ดูทั้งความง่ายของภาษาและประสิทธิภาพที่ได้จากการย้ายโค้ด จุดสำคัญ เช่น <a href=\"https://docs.swift.org/swift-book/documentation/the-swift-programming-language/protocols/\">ฟีเจอร์ protocols</a> ที่มาใช้แทน inheritance ในจาวา, ฟีเจอร์ optional type, และการรองรับ async/await และเมื่อพอร์ตโค้ดจริงโดยรวมโค้ดก็สั้นลง 85% ทีมงานใช้<a href=\"https://vapor.codes/\">เฟรมเวิร์ค Vapor</a> เพื่อสร้างเว็บเซิร์ฟเวอร์</p>\n<p>หลังจากการย้ายโค้ด เซิร์ฟเวอร์รองรับโหลดได้เพิ่มขึ้น 40% และใช้แรมน้อยลง 90% โดยรวมทำให้แอปเปิลถอดเซิร์ฟเวอร์ออกจากบริการนี้ได้ครึ่งหนึ่ง</p>\n<p>ที่มา - <a href=\"https://www.swift.org/blog/swift-at-apple-migrating-the-password-monitoring-service-from-java/\">Swift.org</a></p>\n</div>\n          </div>\n<span><a href=\"https://www.blognone.com/user/lew\">lew</a></span>\n<span><time>Wed, 04/06/2025 - 23:18</time>\n</span>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ea0074fbb4c4d78fb72396e2a4ae33dacb692a390eb904cbbe9c14a910b8d02b","category":"Thai"}
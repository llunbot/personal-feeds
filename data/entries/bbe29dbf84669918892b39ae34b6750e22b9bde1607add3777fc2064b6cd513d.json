{"title":"Adobe พรีวิว Firefly Video Model ที่สามารถสร้างวิดีโอสั้นจากอินพุทข้อความได้","link":"https://www.blognone.com/node/141965","date":1726101885000,"content":"<div><div><div><p>Adobe เป็นบริการรายล่าสุดที่เปิดตัวเครื่องมือปัญญาประดิษฐ์สร้างวิดีโอจากอินพุทข้อความ (Text-to-Video) ในชื่อ Adobe Firefly Video Model ซึ่งมาเสริมกับบริการ AI ก่อนหน้านี้ทั้งการสร้างรูปภาพ งานออกแบบ และไฟล์เวกเตอร์ ให้กับลูกค้า Creative Cloud, Experience Cloud และ Adobe Express</p>\n<p>Adobe Firefly Video Model รองรับการสร้างคลิปวิดีโอสั้นจากอินพุทแบบข้อความ ที่สามารถกำหนดรายละเอียดเช่น มุมกล้อง การถ่ายภาพ การซูม เพื่อปรับแต่งให้ได้วิดีโอตามต้องการ นอกจากนี้ยังรองรับการสร้างวิดีโอเคลื่อนไหว ทั้งเพื่อการใช้สร้างวิดีโอแบบ B-Roll หรือการทำให้วัตถุในภาพขยับได้แบบสั้น ๆ สามารถนำไปปรับใช้ในงานอนิเมชัน ใส่เอฟเฟกต์ หรือทำวิดีโอแทรกในฟุตเทจที่ต้องการ</p>\n<p>สิ่งที่ Adobe ย้ำเป็นจุดขายของโมเดลตระกูล Firefly คือสามารถนำไปใช้งานได้อย่างปลอดภัยในเชิงพาณิชย์ เพราะใช้คอนเทนต์ที่ซื้อลิขสิทธิ์และได้รับอนุญาตแล้วมาเทรน AI ซึ่ง Adobe ก็ย้ำว่าไม่ได้นำข้อมูลคอนเทนต์ของลูกค้ามาเทรน</p>\n<p>Firefly Video Model ตอนนี้เปิดให้ทดสอบในสถานะเบต้า สามารถลงชื่อใน waitlist ได้ที่นี่ โดยจะเปิดให้ใช้งานกับลูกค้า Adobe รวมทั้งเป็นส่วนขยายใน Generative Extend ของ Premiere Pro ภายในปีนี้</p>\n<p>ที่มา: <a href=\"https://news.adobe.com/news/news-details/2024/Adobe-Previews-Major-Advancements-to-its-Upcoming-Firefly-Video-Model/default.aspx\">Adobe</a></p>\n</div></div></div><div><div>Topics: </div><div><div><a href=\"/topics/adobe\">Adobe</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/adobe-firefly\">Adobe Firefly</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bbe29dbf84669918892b39ae34b6750e22b9bde1607add3777fc2064b6cd513d","category":"Thai"}
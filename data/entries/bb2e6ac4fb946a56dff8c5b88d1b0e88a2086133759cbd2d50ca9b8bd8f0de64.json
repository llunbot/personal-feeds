{"title":"กูเกิลเพิ่มฟีเจอร์ AI ช่วยดักฟัง-แจ้งเตือนแก๊งคอลเซ็นเตอร์ ทั้งทาง SMS และโทรศัพท์","link":"https://www.blognone.com/node/145083","date":1741141624000,"content":"<div><div><div><p>เพราะแก๊งคอลเซ็นเตอร์ การหลอกลวงทางโทรศัพท์ (scam) ไม่ได้เป็นปัญหาเฉพาะประเทศไทย ล่าสุดกูเกิลประกาศเพิ่มฟีเจอร์ Scam Detection ด้วยพลัง AI ให้กับสมาร์ทโฟน Android และ Pixel <a href=\"https://www.blognone.com/node/139749\">ตามที่เคยโชว์ไว้ในงาน Google I/O 2024</a></p>\n<p>วิธีการของกูเกิลต่างไปจากการบล็อคตามหมายเลขโทรศัพท์ใน blacklist ที่ใช้กันอยู่ในทุกวันนี้ เพราะกูเกิลใช้วิธีให้ AI ดักอ่าน-ฟังการสนทนาแบบเรียลไทม์ ประมวลผลแบบ on-device แล้วประเมินว่านี่เป็นสแคมหรือไม่</p>\n<p><strong>Scam SMS/MMS/RCS</strong> แอพ Google Messages บน Android จะได้ฟีเจอร์ใช้ AI ช่วยตรวจสอบการสนทนาผ่านแชทระหว่างเรากับสแคมเมอร์ (กลุ่มคนที่เป็น non-contact อยู่นอกสมุดที่อยู่ที่เราบันทึกไว้) หากบทสนทนามีโอกาสเป็นสแคม ตัวแอพจะแจ้งเตือนผู้ใช้และแนะนำให้บล็อคการสนทนาทันที</p>\n<p>ฟีเจอร์นี้เริ่มเปิดใช้แล้วในภาษาอังกฤษ กับผู้ใช้งานในสหรัฐอเมริกา สหราชอาณาจักร แคนาดา ส่วนประเทศอื่นจะตามมาต่อไป</p>\n<p><img alt=\"No Description\" src=\"https://www.blognone.com/sites/default/files/externals/5c579366f9f8aa5f61a086c2d85b4323.png\" /></p>\n<p><strong>Scam Call</strong> เป็นฟีเจอร์เอ็กซ์คลูซีฟของมือถือตระกูล Pixel ที่ใช้ AI ดักฟังการสนทนาระหว่างเรากับสแคมเมอร์แบบสดๆ หากมีการเชิญชวนให้เราจ่ายเงิน-โอนเงิน ให้สแคมเมอร์ ตัวแอพจะส่งเสียงแจ้งเตือน และแจ้งข้อมูลบนหน้าจอทันที</p>\n<p>กูเกิลบอกว่าใช้โมเดล machine learning กับ Pixel 6+ ขึ้นไป และถ้าเป็น Pixel 9 จะใช้<a href=\"https://www.blognone.com/node/139843\">โมเดล Gemini Nano</a> ที่มีความสามารถเหนือกว่า</p>\n<p>ฟีเจอร์นี้ทยอยปล่อยให้ใช้งานแล้วสำหรับผู้ใช้ Pixel ในสหรัฐ โดยจะยังปิดเป็นค่าดีฟอลต์ ต้องเปิดใช้เองในแอพ Phone by Google</p>\n<p>ที่มา - <a href=\"https://security.googleblog.com/2025/03/new-ai-powered-scam-detection-features.html\">Google Online Security</a></p>\n</div></div></div><div><div>Topics: </div><div><div><a href=\"/topics/google-messages\">Google Messages</a></div><div><a href=\"/topics/android\">Android</a></div><div><a href=\"/topics/google-pixel\">Google Pixel</a></div><div><a href=\"/topics/scam\">Scam</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bb2e6ac4fb946a56dff8c5b88d1b0e88a2086133759cbd2d50ca9b8bd8f0de64","category":"Thai"}
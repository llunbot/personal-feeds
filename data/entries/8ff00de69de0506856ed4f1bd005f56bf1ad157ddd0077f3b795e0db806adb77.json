{"title":"Yoko Taro อวย Stellar Blade บอกว่าเหนือกว่า NieR: Automata ซะอีก","link":"https://www.blognone.com/node/139241","date":1713270558000,"content":"<div><div><div><p>Hyung-Tae Kim ผู้กำกับเกม Stellar Blade เคยให้สัมภาษณ์ไว้ว่าได้แรงบันดาลใจมาจากเกม NieR: Automata ที่เป็นโลกอนาคตหลังหายนะ และใช้ตัวละครหญิงสไตล์อนิเมกวัดแกว่งดาบต่อสู้กับศัตรู</p>\n<p>IGN Japan มีโอกาสสัมภาษณ์ Yoko Taro ผู้กำกับของเกม NieR: Automata ที่ลงทุนเดินทางไปยังสำนักงานของสตูดิโอ Shift Up ในเกาหลีใต้ เพื่อให้สัมภาษณ์พร้อมๆ กับ Hyung-Tae Kim</p>\n<p>Yoko Taro บอกว่าเขาคุ้นเคยกับผลงานของ Hyung-Tae Kim จากเกม Magna Carta: Tears of Blood ในยุค PS2 (ตอนนั้น Kim รับบทเป็นนักวาด) ซึ่งเกมนี้ออกมาก่อน Drakengard เกมแรกที่ Yoko Taro กำกับ ดังนั้นเขามองว่า Kim เป็นรุ่นพี่ในวงการเกม แม้ตัว Taro มีอายุมากกว่าก็ตาม</p>\n<p>ส่วนประเด็นเรื่อง Stellar Blade กับ NieR: Automata นั้น Yoko Taro ก็บอกว่า Stellar Blade เป็นเกมที่ยอดเยี่ยมมาก เขาอยากจะบอกว่ามันเจ๋งกว่า NieR: Automata ด้วยซ้ำ เนื่องจากคุณภาพของกราฟิกเป็นระดับ next-gen, การออกแบบตัวละครก็ทำได้เยี่ยมทั้งหญิงและชาย แม้กระทั่งตัวละครเจ้าของร้านขายของในเกมก็ทำออกมาได้น่ารักมาก (Kim ตอบว่าคนบ่นว่าเจ้าของร้านน่ารักกว่านางเอก)</p>\n<p><img alt=\"No Description\" src=\"https://www.blognone.com/sites/default/files/externals/6930d31b91cd18eb3ca17131ddd6f410.jpeg\" /></p>\n<p>Taro ยังบอกด้วยว่า Eve นางเอกของเกม Stellar Blade ดูเป็นตัวละคร \"สไตล์ญี่ปุ่น\" มากกว่า 2B นางเอกของเกม NieR: Automata เพราะดีไซน์ของ 2B ที่ใช้ผมสีขาวล้วนนั้นผิดจากธรรมเนียมตัวละครญี่ปุ่นอย่างมาก ตรงนี้ Taro อธิบายว่าเขาตั้งใจออกแบบ 2B ให้ฉีกจากตัวละครแนวไซไฟทั่วไป ที่เป็นผู้ชายใส่ชุดทหารถือปืน การมีตัวละครหญิงผมขาว ชุดดำ ใส่ผ้าปิดตาจึงแตกต่างอย่างมาก</p>\n<p>Taro อธิบายว่าตัวเขาได้อิทธิพลในการสร้างเกม NieR: Automata มาจาก Neon Genesis Evangelion โดยเขาเล่าว่าเนื้อเรื่องของ NieR คือการเล่าเรื่อง Evangelion ซ้ำใหม่อีกครั้ง ส่วน Kim บอกว่าเขาชอบ Evangelion เช่นกัน ส่วนงานอื่นที่ได้อิทธิพลมาคือ Battle Angel Alita และ Blade Runner</p>\n<p>ที่มา - <a href=\"https://www.ign.com/articles/stellar-blade-x-nier-automata-taro-yoko-hyung-tae-kim\">IGN</a></p>\n</div></div></div><div><div>Topics: </div><div><div><a href=\"/topics/nier\">Nier</a></div><div><a href=\"/topics/stellar-blade\">Stellar Blade</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8ff00de69de0506856ed4f1bd005f56bf1ad157ddd0077f3b795e0db806adb77","category":"Thai"}
{"title":"บริษัทวิจัยตลาดเกมชี้ สงครามคอนโซลเจ็นหน้า มีที่ว่างพอสำหรับแค่นินเทนโดกับอีก 1 ราย","link":"https://www.blognone.com/node/143781","date":1734765400000,"content":"<div><div><div><p>DFC Intelligence บริษัทวิจัยตลาดวิดีโอเกม เผยแพร่รายงานวิเคราะห์ตลาดเกมปี 2024 และมองอนาคตในช่วงปี 2025-2030 ประเมินว่าแม้ตลาดเกมในภาพรวมจะโตขึ้นได้อีก แต่โอกาสอยู่รอดของผู้ผลิตฮาร์ดแวร์เกมคอนโซลจะลดลง</p>\n<p>DFC มองว่าตลาดผู้ผลิตฮาร์ดแวร์คอนโซล 3 รายในปัจจุบันคือ นินเทนโด โซนี่ ไมโครซอฟท์ ในอนาคตคอนโซลเจ็นหน้าช่วงปี 2025-2030 จะมีผู้ชนะอยู่รอดได้แน่ๆ แล้วหนึ่งรายคือนินเทนโด และมีที่ว่างให้อีกแค่แพลตฟอร์มเดียวสำหรับโซนี่ vs ไมโครซอฟท์</p>\n<p>ปัจจัยที่ DFC มองว่านินเทนโดจะรอดแน่ๆ เป็นเพราะนินเทนโดจะออกคอนโซลเจ็นใหม่ก่อนใคร (<a href=\"https://www.blognone.com/node/143672\">Nintendo Switch 2 ในปี 2025</a>) มีโอกาสกอบโกยได้ก่อน มีฐานผู้เล่นเดิมจำนวนมาก และตลาดเครื่องเล่นเกมพกพามีคู่แข่งน้อย ทำให้ DFC ประเมินว่านินเทนโดน่าจะขาย Switch 2 ได้ราว 15-17 ล้านเครื่องในปีแรก (ขึ้นกับซัพพลายของนินเทนโดว่าผลิตเครื่องได้แค่ไหน) และขายได้ 80 ล้านเครื่องในปี 2028</p>\n<p>ส่วนคอนโซลเจ็นหน้าของโซนี่และไมโครซอฟท์ DFC คาดว่าจะวางขายภายในปี 2028 โดยตลาดน่าจะเหลือพอสำหรับแพลตฟอร์มเดียว แม้ PS6 อาจมีแต้มต่อเหนือกว่าในเรื่องฐานผู้เล่นเดิม แต่ก็ยังมีโอกาสที่ไมโครซอฟท์จะพลิกมาชนะได้เช่นกัน ซึ่งค่ายที่ออกขายเครื่องก่อนในช่วงปี 2026 อาจได้เปรียบกว่า และมีโอกาสที่ทั้งสองค่ายจะเข้ามาชิงตลาดเครื่องเกมพกพาแข่งกับนินเทนโดด้วยเช่นกัน</p>\n<p>ที่มา - <a href=\"https://www.dfcint.com/video-game-industry-will-flourish-2025-and-beyond-but-one-of-the-big-three-console-makers-will-struggle/\">DFC Intelligence</a>, <a href=\"https://www.videogameschronicle.com/news/the-games-industry-will-only-have-room-for-one-non-nintendo-console-next-gen-its-claimed/\">VGC</a></p>\n<p><img alt=\"No Description\" src=\"https://www.blognone.com/sites/default/files/externals/dae293e7517978c9d1cf4eede560b358.png\" /></p>\n<p><img alt=\"No Description\" src=\"https://www.blognone.com/sites/default/files/externals/fe353251b7eb22f0351adc595b05fcaa.png\" /></p>\n</div></div></div><div><div>Topics: </div><div><div><a href=\"/topics/games\">Games</a></div><div><a href=\"/topics/nintendo\">Nintendo</a></div><div><a href=\"/topics/market-share\">Market Share</a></div><div><a href=\"/topics/console\">Console</a></div><div><a href=\"/topics/xbox\">Xbox</a></div><div><a href=\"/topics/playstation\">PlayStation</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f9d40e86df7aae5b3f85074fe110e7355c9925afefe51d1f4d380435c685d180","category":"Thai"}
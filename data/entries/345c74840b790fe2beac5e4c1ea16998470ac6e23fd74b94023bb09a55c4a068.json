{"title":"ผลทดสอบ Asus ROG Ally รุ่นชิป Z1 ประสิทธิภาพแพ้ Z1 Extreme ที่ขายไทยอยู่ราว 34%","link":"https://www.blognone.com/node/136035","date":1696258531000,"content":"<div><div><div><p>Asus ROG Ally รุ่นที่ใช้ชิป AMD Ryzen Z1 วางขายในวันที่ 10 กันยายนที่ผ่านมา (ในไทยมีขายแต่รุ่น Z1 Extreme) สิ่งที่แตกต่างกันคือ ชิป Z1 มีคอร์ที่น้อยกว่า ทำให้มีประสิทธิภาพน้อยกว่า ROG Ally รุ่นที่ใช้ชิป Z1 Extreme อยู่ราว 30% ในความละเอียด 720p และ 37% ในความละเอียด 1080p</p>\n<p>ชิป AMD Ryzen Z1 เป็น APU ที่ประกอบไปด้วย CPU 6 Cores 12 Threads ในขณะที่ GPU สถาปัตยกรรม RDNA3 มีหน่วยประมวลผล 4 Cores และแคช 22MB ในขณะที่ Z1 Extreme มี CPU 8 Cores 16 Threads ตามด้วย GPU  RDNA3 ที่ 12 Cores และแคชที่ 24MB โดยทั้ง 2 ชิปมีอัตตราการกินพลังงานอยู่ที่ 9-30 วัตต์เท่ากัน</p>\n<p><img src=\"https://www.blognone.com/sites/default/files/externals/b7aecdd71d8efb1ff0028a056fb64ef0.png\" alt /></p>\n<p>ASUS ได้ทำแผนภูมิ 2 แผนภูมิสำหรับการอ้างอิง แผนภูมิแรกแสดงประสิทธิภาพที่ความละเอียดของหน้าจอที่ 1920×1080 และอีกแผนภูมิที่ความละเอียด 1280×720 เปิด RSR (AMD Radeon Super Resolution) ด้วย ซึ่งทั้ง 2 ความละเอียดใช้โหมด Turbo และเสียบปลั๊กเพื่อประสิทธิภาพที่สูงสุดของตัวเครื่อง</p>\n<p><img alt=\"No Description\" src=\"https://www.blognone.com/sites/default/files/externals/cba0d86d8e856b9c7cdd0cc66300e166.jpg\" /><img alt=\"No Description\" src=\"https://www.blognone.com/sites/default/files/externals/ac3c760ccc83127e43a99120613edd3f.jpg\" /></p>\n<p>แม้ว่า Z1 และ Z1 Extreme ไม่สามารถเล่นเกมที่เฟรมเรท 120fps ได้อย่างคงที่ แต่ที่น่าสังเกตคือเกมที่เลือกมาวัดประสิทธิภาพมีข้อกำหนดสูงกว่าค่าเฉลี่ยทั่วไปโดยเฉพาะในด้าน GPU</p>\n<p>สำหรับ ROG Ally Z1 มีราคาที่ถูกกว่ารุ่น Z1 Extreme อยู่ 100 ดอลลาร์สหรัฐ ให้พลังการประมวลผลที่ 2.8 TFLOPS เมื่อเทียบกับ 8.6 TFLOPS ของรุ่น Z1 Extreme ซึ่งต่างกัน 67% อย่างไรก็ตาม ตามที่วัดประสิทธิภาพการเล่นเกม ความต่างด้านประสิทธิภาพนั้นน้อยกว่าที่คาดไว้ โดยความละเอียด 720p ชิป Z1 จะแพ้ Z1 Extreme อยู่ที่ 30% และ 1080p จะแพ้อยู่ที่ 37% เฉลี่ยประสิทธิภาพโดยรวมห่างกันอยู่ 34% ในขณะที่ราคาต่างกัน 15%</p>\n<p>ที่มา - <a href=\"https://videocardz.com/newz/asus-rog-ally-handheld-with-ryzen-z1-extreme-is-30-720p-to-37-1080p-faster-in-gaming-than-z1-non-extreme\">VideoCardz</a> via <a href=\"https://rog.asus.com/articles/rog-ally/rog-ally-z1-vs-z1-extreme-performance--features-compared/\">Asus</a></p>\n</div></div></div><div><div>Topics: </div><div><div><a href=\"/topics/rog\">ROG</a></div><div><a href=\"/topics/asus\">ASUS</a></div><div><a href=\"/topics/handheld\">Handheld</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"345c74840b790fe2beac5e4c1ea16998470ac6e23fd74b94023bb09a55c4a068","category":"Thai"}
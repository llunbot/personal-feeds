{"title":"รู้จัก OpenStreetMap เบื้องหลังแผนที่ในแอปเดลิเวอรี่ ระบบฟรีที่เปิดให้คนทั่วไปแก้ไขข้อมูลได้","link":"https://www.blognone.com/node/133180","date":1679919403000,"content":"<div><div><div><p>จากประเด็นข่าวที่ผ่านมา เมื่อมีผู้ใช้งานแอปเดลิเวอรี่ ชื่อดัง ได้เข้าไปแก้ไขชื่อแผนที่บริเวณมหาวิทยาลัยธรรมศาสตร์ท่าพระจันทร์ โดยมีการเปลี่ยนชื่อในสถานที่ต่างๆ เช่น มหาวิทยาลัยกบฏแห่งชาติธรรมศาสตร์, ลานประหารกบฏคอมมิวนิสต์ไทย เป็นต้น</p>\n<p>ซึ่งเบื้องหลังคือ แอปเดลิเวอรี่ดังกล่าวดึงข้อมูลแผนที่มาจาก OpenStreetMap ซึ่งเป็นผู้ให้บริการฐานข้อมูลในรูปแบบของแผนที่ก่อตั้งโดย Steve Coast มีจุดประสงค์คือ แบ่งปันเพื่อส่งเสริมและพัฒนาให้สามารถเข้าถึงข้อมูลเชิงพื้นที่ฟรี โดยหน้าตาของ OpenStreetMap จะมีความคล้ายคลึงกับ Google Map ที่เราคุ้นเคยกัน แต่ต่างตรงที่ OpenStreetMap สามารถแก้ไขข้อมูลหรือเปลี่ยนแปลงได้ตามต้องการและไม่สามารถเข้าถึงการดูผ่านดาวเทียมได้ ส่วน Google Map สามารถดูได้ละเอียดกว่า</p>\n<p>แน่นอนว่า OpenStreetMap มีบริการเปิด API สำหรับผู้ที่ต้องการเชื่อมต่อข้อมูลเข้ากับเว็บไซต์หรือแอปพลิเคชันอื่นได้แบบฟรี ไม่มีค่าใช้จ่าย</p>\n<p>อย่างไรก็ตาม แนวทางในการสร้างข้อมูลแผนที่ของ OpenStreetMap โดยเฉพาะหมุดสถานที่ต่างๆ บนแผนที่ จะอาศัยการเปิดให้ชุมชนร่วมกันเข้ามาปักหมุดและระบุชื่อบนแผนที่ ซึ่งก็ให้ชุมชนเป็นคนช่วยตรวจสอบแก้ไขให้ถูกต้อง (แนวทางคล้ายๆ กับ Wikipedia ที่เปิดให้ชุมชนเข้ามากรอกข้อมูล และช่วยกันตรวจสอบ)</p>\n<p>ด้วยช่องนี้นี่เองที่เปิดให้คนเข้าไปแก้ไขชื่อของหมุดในพื้นที่ของมหาวิทยาลัยธรรมศาสตร์บน OpenStreetMap ตามที่ปรากฏบนโซเชียลมีเดีย ซึ่งไม่ได้เกี่ยวข้องใดๆ กับผู้ให้บริการเดลิเวอรี่รายดังกล่าว ซึ่งล่าสุด ข้อมูลบน OpenStreetMap ก็ถูกแก้กลับให้ถูกต้องแล้ว</p>\n<p>แต่ถึงอย่างไรก็แล้วแต่ OpenStreetMap ถูกนำไปใช้ได้หลากหลายวัตถุประสงค์ มีหลายแอปฯ และหลายเว็บไซต์ที่นำ OpenStreetMap ไปพัฒนาจนสามารถสร้างแอปฯ GPS แบบออฟไลน์อย่าง OsmAnd หรือ Maps.me ได้ รวมไปถึง Locus Map แอปฯ นำทางสำหรับนักเดินป่า นักปั่นจักรยาน และนักท่องเที่ยว เป็นต้น</p>\n<p>ก่อนหน้านี้ OpenStreetMap มีการเปิดให้สมัครสมาชิกระดับแพลตตินั่มได้ ซึ่งสมาชิกรายแรกเป็น TomTom บริษัทแผนที่จากเนเธอร์แลนด์ รวมไปถึง Microsoft และ Meta เป็นสมาชิกระดับโกลด์อีกด้วย โดยมีเหตุผลว่า OpenStreetMap ถือเป็นหนึ่งในแหล่งข้อมูลที่ทรงพลังสามารถสร้างประโยชน์และนำไปพัฒนาต่อยอดได้อีกมาก</p>\n<p>Disclaimer - Blognone เป็นบริษัทในเครือของ LINE MAN Wongnai</p>\n<p>ที่มา - <a href=\"https://wiki.openstreetmap.org/wiki/About_OpenStreetMap#:~:text=OpenStreetMap%20is%20a%20free,%20editable,of%20our%20underlying%20map%20data.\">wiki</a>, <a href=\"https://www.mindphp.com/%E0%B8%9A%E0%B8%97%E0%B8%84%E0%B8%A7%E0%B8%B2%E0%B8%A1/277-openstreetmap/7910-opensteetmap.html\">Mindpho</a></p>\n<p><img alt=\"alt=&quot;OpenStreetMap&quot;\" src=\"https://www.blognone.com/sites/default/files/externals/844ab299ebd0c5bc02d47183e9863b0d.png\" /></p>\n</div></div></div><div><div>Topics: </div><div><div><a href=\"/topics/openstreetmap\">OpenStreetMap</a></div><div><a href=\"/topics/grab\">Grab</a></div><div><a href=\"/topics/thailand\">Thailand</a></div><div><a href=\"/topics/google-maps\">Google Maps</a></div></div></div>","author":"Chomsu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3913cb15a5a97e90d871c142ec4548f88db0e934cbed269c816e4b93d9b1c9a5","category":"Thai"}
{"title":"Somewhere vs Anywhere","link":"https://markpeak.net/somewhere-vs-anywhere/","date":1741879798000,"content":"<p><em>เนื้อหาจาก<a href=\"https://markpeak.net/fareed-zakaria-the-next-revolution/\">หนังสือ Age of Revolutions ของ Fareed Zakaria</a></em></p>\n<p>Robert D. Putnam นักวิชาการด้านรัฐศาสตร์ที่ Harvard เคยเขียนหนังสือชื่อ <a href=\"https://en.wikipedia.org/wiki/Bowling_Alone\">Bowling Alone: The Collapse and Revival of American Community</a> ตีพิมพ์ในปี 2000 เล่าถึงปรากฏการณ์ในอเมริกา ที่ปฏิสัมพันธ์ของคนในชุมชนทางกายภาพนั้นเริ่มถดถอยลง อันเป็นผลมาจากเทคโนโลยีการสื่อสารที่ดีขึ้น คนใช้เวลาดูทีวี เล่นเกม ใช้อินเทอร์เน็ตในบ้าน แทนการออกไปเจอกันตามคลับ สโมสร ชมรมต่างๆ ในเมือง ซึ่ง Putnam ชี้ว่ามันส่งผลให้ “ทุนทางสังคม” (ในความหมายนี้คือ social capital) ของทั้งสังคมลดลงตามไปด้วย</p>\n<p><img loading=\"lazy\" src=\"https://markpeak.net/wp-content/uploads/2025/03/bowling-alone.jpg\" alt=\"\" width=\"312\" height=\"475\" srcset=\"https://markpeak.net/wp-content/uploads/2025/03/bowling-alone.jpg 312w, https://markpeak.net/wp-content/uploads/2025/03/bowling-alone-197x300.jpg 197w\" /></p>\n<p>ตัดภาพมา 25 ปีให้หลัง ในยุคแห่งสมาร์ทโฟน โซเชียล สังคมออนไลน์ สถานการณ์ Bowling Alone ยิ่งทวีความรุนแรงขึ้น คนเปลี่ยวเหงาในโลกแห่งความเป็นจริงมากขึ้น ไม่กล้าออกไปมีปฏิสัมพันธ์กับคนแปลกหน้าในพื้นที่กายภาพเดียวกัน ในขณะเดียวกันก็เข้าไปสร้างสังคมเสมือนกับคนแปลกหน้าที่อาจอยู่ห่างไกลกัน แต่มีความคิดคล้ายๆ กัน จนอาจเกิดชุมชนมีความ “เบียวกันเอง” สูงขึ้นเรื่อยๆ</p>\n<p>(เคยเขียนประเด็นนี้ไว้ในตอน <a href=\"https://markpeak.net/community-function/\">Community Function</a>)</p>\n<p>เมื่อบวกกับการเปลี่ยนแปลงทางเศรษฐกิจและเทคโนโลยีในรอบ 20 กว่าปีที่ผ่านมา ทำให้งานของภาคการเกษตร-การผลิตแบบดั้งเดิมหายไป ถึงแม้มีงานใหม่ๆ ที่เป็นดิจิทัลเข้ามาแทน แต่ในบริบทของอเมริกาคือมันต้องย้ายเมืองตามด้วย พื้นที่ตอนกลางของประเทศไม่มีงานเพียงพอ ถ้าอยากทำงานดิจิทัล ภาคการเงิน ภาคบริการ ต้องย้ายถิ่นฐานไปอยู่เมืองใหญ่ชายฝั่งทั้งสองด้าน</p>\n<p>(<a href=\"https://markpeak.net/hillbilly-elegy/\">หนังสือ Hillbilly Elegy ของ J.D. Vance</a> ที่ตอนนี้เป็นรองประธานาธิบดีสหรัฐ เป็นตัวอย่างที่ชัดเจนในเรื่องนี้)</p>\n<p>พลังของโลกดิจิทัลยังทำลายธุรกิจของชุมชนแบบดั้งเดิม ร้านขายของถูก disrupt โดยอีคอมเมิร์ซ, โรงหนังถูก disrupt โดย Netflix, ร้านเกมถูก disrupt โดยเกมออนไลน์ ฯลฯ ปัญหาคือความเป็นพื้นที่ของชุมชนให้ได้มาแลกเปลี่ยนเรียนรู้กัน มันหายตามไปกับธุรกิจด้วย</p>\n<p>ถ้ามองให้เป็นบวก พลังของดิจิทัลทำให้เกิดคนกลุ่มใหม่ที่สามารถย้ายไปทำงานที่ไหนก็ได้ในโลก (Anywhere) คนกลุ่มนี้มักเป็นคนรุ่นใหม่ มีการศึกษาสูง มีโอกาสทำงานระดับสูงๆ ในสภาพแวดล้อมที่เป็นระดับโลก (global)</p>\n<p>อย่างไรก็ตาม ถ้าเรามองในแง่ลบ การที่คนสามารถไปทำงานที่ไหนก็ได้ ไม่ยึดติดกับความเป็นพื้นถิ่น (Somewhere) มันทำให้คนขาดรากเหง้าในเชิงพื้นที่ เปลี่ยนวิธีคิดในการเชื่อมโยงระหว่างกันจากประโยคแนวๆ “เรามันคนคอนด้วยกัน” “คนอีสานเหมือนกัน” ไปสู่การถือคุณค่าเชิงนามธรรมประเภทอื่น เช่น “รักสัตว์” “vegan” ซึ่งไม่ผิด แต่อาจไม่สามารถทดแทนกันได้ทั้งหมด</p>\n<p>ปัจจัยเหล่านี้จึงอธิบายได้ว่าเพราะเหตุใด คนจึงเปลี่ยวเหงามากขึ้นเรื่อยๆ เพราะความเป็นชุมชนนั้นล่มสลายลงไป (the collapse of community)</p>\n<p>Fareed Zakaria เสนอว่ารัฐ (ในบริบทของสหรัฐอเมริกา) ควรต้องมีนโยบายช่วยสร้างศูนย์กลางชุมชนขึ้นมาใหม่ ทั้งในเชิงโครงสร้างพื้นฐานในการใช้ชีวิต เช่น ศูนย์รับเลี้ยงเด็กเล็ก โรงเรียนอนุบาล และในเชิงการสร้างปฏิสัมพันธ์ทางสังคม เขาเสนอให้พัฒนาโรงเรียน-มหาวิทยาลัยเป็น community center ให้คนในชุมชนเข้ามาแลกเปลี่ยนเรียนรู้ระหว่างกันเองมากขึ้น</p>\n<p>ข้อเสนออีกอันที่น่าสนใจคือ Fareed เสนอให้มี universal national service คล้ายกับการเกณฑ์ทหารแต่เป็นยุคสมัยใหม่ เอาคนรุ่นใหม่ออกไปให้บริการสังคมแทน โดยเขายกตัวอย่างว่า JFK หนึ่งในลูกหลานตระกูลใหญ่ที่ร่ำรวยที่สุดของอเมริกา มีโอกาสไปใช้ชีวิตคลุกคลีอยู่กับลูกคนงาน ชาวประมง ในเรือรบลำเดียวกันตอนสงครามโลก การที่คนยุคนั้นได้พบเจอคนที่หลากหลาย (แม้ไม่ตั้งใจ เพราะเกิดสงคราม) ทำให้เกิดความเป็นน้ำหนึ่งใจเดียวกันอย่างมาก และสภาพแบบนี้หายไปเกือบหมดแล้วในยุคปัจจุบัน ที่ต่างคนต่างอยู่ในสังคมของตัวเอง อยู่ใน bubble ของตัวเอง แม้เป็นพื้นที่กายภาพเดียวกัน</p>\n<p>Fareed Zakaria ยกตัวอย่างจากคำพูดของ Lee Kuan Yew อดีตนายกสิงคโปร์ที่เขามีโอกาสไปสัมภาษณ์ โดย Lee ให้คุณค่ากับการนำคนจีน คนมาเลย์ คนอินเดีย ที่วัฒนธรรมแตกต่างหลากหลาย มาหลอมรวมเข้าด้วยกันได้สำเร็จในสิงคโปร์</p>\n<p>Lee ยังเล่าถึงคนมาเลเซียในยุค 60-70s ที่ย้ายไปอยู่แคนาดา-ออสเตรเลีย เพราะต้องการคว้าโอกาสทางการศึกษาที่ดีให้ลูกๆ แต่เมื่อลูกเติบโต เรียนจบ แยกบ้านไปแล้ว พ่อแม่ชาวมาเลเซียเหล่านี้ก็รู้สึก “ว่างเปล่า” เพราะทิ้งชีวิต Somewhere ของตัวเองที่มีรากเหง้า มาสู่ Anywhere ที่มีโอกาสในชีวิตมากกว่าไปแล้ว ผลคือคนเหล่านี้ต้องหันไปโหยหาอดีต ฟังเพลงเก่า คุยกับเพื่อนเก่า และพยายามกลับไปใช้ชีวิตในประเทศเดิม เพราะมันคือ Somewhere ที่พวกเขาเติบโตขึ้นมา</p>The post <a href=\"https://markpeak.net/somewhere-vs-anywhere/\">Somewhere vs Anywhere</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"2f50e26c6d2e6d320b8e8ec139fda956ed12b2859bf8c7cbe73587019f4b3c01","category":"Thai"}
{"title":"Apple Intelligence ในจีน ใช้ทั้งโมเดล Baidu และ Alibaba - คาดใช้งานได้พฤษภาคมนี้","link":"https://www.blognone.com/node/144678","date":1739517882000,"content":"<div><div><div><p>มีรายงานเพิ่มเติมหลังจาก Alibaba ประกาศว่าบริษัทได้<a href=\"https://www.blognone.com/node/144653\">ทำข้อตกลงร่วมมือ</a>กับแอปเปิลเพื่อให้บริการโมเดลปัญญาประดิษฐ์สำหรับ Apple Intelligence ในประเทศจีน เพื่อให้เป็นไปตามข้อกำหนดของหน่วยงานกำกับดูแลที่<a href=\"https://www.blognone.com/node/143354\">แอปเปิลต้องมีพาร์ตเนอร์เป็นบริษัทท้องถิ่น</a></p>\n<p>รายละเอียดการทำงานของ Apple Intelligence ในจีนนั้น นอกจาก Alibaba แล้ว แอปเปิลยังร่วมมือกับ <a href=\"https://www.blognone.com/node/140516\">Baidu</a> ด้วย แต่แยกส่วนของฟังก์ชันการทำงานกัน โดยโมเดล AI ของ Alibaba จะรันที่ระดับอุปกรณ์ (On-device) ซึ่งออกแบบการรับและให้คำตอบตามข้อกำหนดของรัฐบาลจีน รวมทั้งทางการสามารถสั่งให้ Alibaba ต้องปรับปรุงโมเดลนี้ได้ทุกเมื่อด้วยหากจำเป็น</p>\n<p>เนื่องจากโมเดล AI นี้รันที่ระดับอุปกรณ์ จึงต้องมีแนวทางควบคุมให้ผู้ใช้งานต้องอัปเดตโมเดลด้วย โดยแอปเปิลจะมีระบบตรวจสอบอีกชั้นว่าโมเดลที่รันอยู่เป็นเวอร์ชันล่าสุดหรือไม่ หากไม่ใช่ Apple Intelligence จะปิดการทำงานจนกว่าโมเดลล่าสุดถูกอัปเดต ทั้งหมดทำงานที่ background ผู้ใช้งานจึงอาจไม่สังเกตเห็น</p>\n<p>ส่วน AI ของ Baidu นั้น แอปเปิลจะนำมาใช้สำหรับฟังก์ชันที่ต้องเชื่อมต่อกับบริการภายนอกเหมือน Apple Intelligence ส่วนที่เชื่อมต่อกับ ChatGPT หรือส่วน Visual Intelligence ที่ใช้ AI ของ Google กับ OpenAI ซึ่งเป็นคำสั่งที่ซับซ้อนและต้องใช้เซิร์ฟเวอร์ช่วยประมวลผล</p>\n<p>นอกจากนี้การประมวลผลในระดับเซิร์ฟเวอร์ ซึ่งแอปเปิลเรียกว่าระบบ Private Cloud Compute เพื่อป้องกันความเป็นส่วนตัวผู้ใช้งานนั้น แอปเปิลจะใช้เซิร์ฟเวอร์ที่ดูแลโดย GCBD ในประเทศจีน ซึ่งเป็น<a href=\"https://www.blognone.com/node/98969\">บริษัทเดียวกับที่ดูแล iCloud ในจีน</a>อยู่แล้ว</p>\n<p>คาดว่าแอปเปิลจะเริ่มให้บริการ Apple Intelligence ในประเทศจีนได้เต็มรูปแบบภายในเดือนพฤษภาคม ซึ่ง iOS 18.4 น่าจะออกอัปเดตมาในช่วงเวลานั้น</p>\n<p>ที่มา: <a href=\"https://www.bloomberg.com/news/articles/2025-02-14/apple-plans-to-overhaul-china-iphones-with-ai-by-middle-of-year\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/98e84ecc462298d9c8ee7f1af86d2b4e.jpg\" /></p>\n</div></div></div><div><div>Topics: </div><div><div><a href=\"/topics/apple-intelligence\">Apple Intelligence</a></div><div><a href=\"/topics/china\">China</a></div><div><a href=\"/topics/apple\">Apple</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/baidu\">Baidu</a></div><div><a href=\"/topics/alibaba\">Alibaba</a></div><div><a href=\"/topics/alibaba-cloud\">Alibaba Cloud</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"371ee060886b4fbab24dfbd95a8e3e2435d8a164376fee7cf1ab87199dac4bdd","category":"Thai"}
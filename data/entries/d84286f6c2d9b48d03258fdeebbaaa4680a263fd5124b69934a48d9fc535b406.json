{"title":"เบื้องหลัง Hideo Kojima ตัดสินใจทำเกมสายลับ PHYSINT ผู้เล่นแยกไม่ออกว่านี่เกมหรือหนัง","link":"https://www.blognone.com/node/138147","date":1707548384000,"content":"<div><div><div><p>Hideo Kojima จัดรายการ YouTube ตอนพิเศษ HideoTube ความยาวเกือบ 1 ชั่วโมง เนื้อหาส่วนใหญ่พูดถึง<a href=\"https://www.blognone.com/node/137979\">เกม Death Stranding 2 ที่เพิ่งออกเทรลเลอร์ใหม่</a> แต่ช่วงท้ายคลิปมีพูดถึง<a href=\"https://www.blognone.com/node/137981\">โครงการเกมสายลับเกมใหม่โค้ดเนม PHYSINT</a> ด้วย</p>\n<p>Kojima บอกว่าหลังเขาเปิดบริษัท Kojima Productions ของตัวเอง เขาก็พยายามทำสิ่งใหม่ๆ ท้าทายตัวเองอยู่เรื่อยๆ ทั้ง Death Stranding และ <a href=\"https://www.blognone.com/node/137146\">OD</a> แต่ในอีกด้านก็มีคนเรียกร้องให้เขาทำเกมสายลับแบบ Metal Gear อยู่เรื่อยๆ อีกเหมือนกัน</p>\n<p>จุดเปลี่ยนสำคัญคือในปี 2020 เขาป่วยจนต้องผ่าตัด กำลังใจตกต่ำถึงขั้นเขียนพินัยกรรมทิ้งไว้ เลยทำให้เขารู้สึกว่ายังมีอะไรที่อยากทำอีกมากก่อนตาย และเมื่อแฟนๆ จำนวนมากทั่วโลกเรียกร้องให้เขาทำเกมสายลับ เขาก็จะทำมัน</p>\n<p>Kojima เล่าว่าได้รับการติดต่อจากสตูดิโอฮอลลีวู้ดให้ไปกำกับภาพยนตร์อยู่เรื่อยๆ ซึ่งเขาปฏิเสธไปทั้งหมด เพราะการทำหนังต้องใช้เวลา 1-2 ปี เท่ากับว่าทิ้งบริษัท Kojima Productions ไปเลย เมื่อเขาได้ปรึกษากับผู้กำกับ Guillermo del Toro ที่เป็นเพื่อนสนิทกัน และได้รับคำตอบว่า  \"สิ่งที่ Kojima ทำอยู่มันก็คือหนังอยู่แล้ว\" ประโยคนี้ทำให้ Kojima คิดได้และตัดสินใจทำ \"เกมที่เหมือนกับหนัง\" ซึ่งคือโปรเจค PHYSINT ที่ร่วมทำกับ Sony Pictures โดยตรง และเปิดตัวเกมในโรงถ่าย Columbia Pictures ของ Sony Pictures</p>\n<p>Kojima ขยายความเพิ่มว่า \"หากแม่เดินเข้ามาในบ้านแล้วเห็นเราเล่น PHYSINT แม่จะคิดว่าเรากำลังดูหนังอยู่\" แต่ก็ย้ำว่ากระบวนการพัฒนา PHYSINT จะเริ่มหลังจาก Death Stranding 2 พัฒนาเสร็จสมบูรณ์แล้ว</p>\n<p><img alt=\"No Description\" src=\"https://www.blognone.com/sites/default/files/externals/4a5b5430b252572fd1f01cdb811f06fc.jpeg\" /></p>\n<p>ที่มา - <a href=\"https://www.polygon.com/24067655/hideo-kojima-productions-physint-metal-gear\">Polygon</a></p>\n</div></div></div><div><div>Topics: </div><div><div><a href=\"/topics/hideo-kojima\">Hideo Kojima</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d84286f6c2d9b48d03258fdeebbaaa4680a263fd5124b69934a48d9fc535b406","category":"Thai"}
{"title":"NumPy 2.0 มาแล้ว รองรับฮาร์ดแวร์เร่งความเร็ว สร้างประเภทข้อมูลเองได้ง่ายขึ้น","link":"https://www.blognone.com/node/140423","date":1718593301000,"content":"<div><div><div><p>โครงการ NumPy ไลบรารีไพธอนสำหรับการจัดการข้อมูล array ขนาดใหญ่ ประกาศออกเวอร์ชั่น 2.0 นับเป็นการออกเวอร์ชั่นหลังหลังจาก 1.0 ออกมาตั้งแต่ปี 2006 โดยวางแผนเวอร์ชั่นนี้ตั้งแต่ปีที่แล้วที่จะปรับโครงสร้างเสียใหม่ ทำให้มี API และ ABI ที่ไม่เข้ากับโค้ดเดิม</p>\n<p>จุดเปลี่ยนแปลงของ NumPy 2.0 บางส่วนมีการแจ้งเตือนไว้ก่อนหน้านี้แล้ว โดยจะขึ้นเป็น deprecated warning แต่ความเปลี่ยนแปลงบางส่วนก็ไม่สามารถแจ้งเตือนได้ ทำให้ผู้ที่ต้องการใช้งานควรทดสอบก่อนเสมอ</p>\n<p>พฤติกรรมส่วนหนึ่งที่เปลี่ยนไปเป็นเรื่องของชนิดข้อมูล ที่รองรับข้อมูลสตริงโดยไม่กำหนดความยาว และพฤติกรรมของการคืนข้อมูลในกรณีที่ประมวลผลระหว่างชนิดข้อมูลคนละชนิดกัน เช่น <code>np.float32(3) + 3.</code> จะคืน <code>float32</code> จากเดิม NumPy 1.x จะเป็น <code>float64</code>  ตลอดจน C API ของ NumPy ก็จะเปิดให้นักพัฒนาสร้างชนิดข้อมูลใหม่ๆ ได้เองสะดวกขึ้น</p>\n<p>ในแง่ประสิทธิภาพ ฟังก์ชั่น sort หลายตัวเร็วขึ้นเนื่องจากใช้ฟีเจอร์ SIMD ของซีพียูหลายรุ่น รองรับการเร่งความเร็วใน macOS ทำให้ไบนารีเล็กลงแต่ประสิทธิภาพดีขึ้น ตลอดจนรองรับ Pickle 4 ที่แปลงออปเจกต์ไพธอนลงเป็นไฟล์ได้ใหญ่กว่า 4GB ประสิทธิภาพรวมดีขึ้น 5%</p>\n<p>ดาวน์โหลดได้แล้วบน GitHub</p>\n<p>ที่มา - <a href=\"https://github.com/numpy/numpy/releases/tag/v2.0.0\">GitHub</a></p>\n<p><img alt=\"No Description\" src=\"https://www.blognone.com/sites/default/files/externals/45c893c08308327431388939aec0b5e1.png\" /></p>\n</div></div></div><div><div>Topics: </div><div><div><a href=\"/topics/numpy\">NumPy</a></div><div><a href=\"/topics/python\">Python</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"39025297d3286fc5643b34a68eb20f25e370555fa6759790ccb23537f476b557","category":"Thai"}
{"title":"รายละเอียดชิป Google Tensor ใช้คอร์ใหญ่ Cortex-X1 ถึง 2 คอร์, ทำ HDR วิดีโอได้ทุกเฟรม","link":"https://www.blognone.com/node/125371","date":1634700178000,"content":"<div><div><div><p>Google Tensor ออกแบบโดยทีม Google Silicon ที่พัฒนาชิปในมือถือรุ่นก่อนหน้านี้ ได้แก่ Pixel Visual Core ของ Pixel 2/3 และชิปความปลอดภัย Titan M แต่เป็นคนละทีมกับที่พัฒนาชิป TPU สำหรับคลาวด์และเซิร์ฟเวอร์</p>\n<p>แกนหลักของชิป Google Tensor อิงตามพิมพ์เขียวของ Arm เป็นหลักทั้งตัวซีพียู (Cortex) และจีพียู (Mali) ฝั่งซีพียูมีทั้งหมด 8 คอร์สูตร 2+2+4 ได้แก่</p>\n<ul>\n<li>คอร์ใหญ่ Cortex-X1 @ 2.8GHz จำนวน 2 คอร์</li>\n<li>คอร์กลาง Cortex-A76 @ 2.25GHz จำนวน 2 คอร์</li>\n<li>คอร์เล็ก Cortex-A55 @ 1.8GHz จำนวน 4 คอร์</li>\n</ul>\n<p>ส่วนจีพียูเป็น Mali-G78 ของ Arm เวอร์ชัน MP20 (20 คอร์) แรงกว่าใน Exynos 2100 ที่เป็นเวอร์ชัน MP14 (14 คอร์)</p>\n<p><img src=\"https://www.blognone.com/sites/default/files/externals/600da279386030dc0308d9e171e3a567.png\" /></p>\n<p>จุดต่างที่สำคัญจากชิปตัวอื่นๆ ในท้องตลาด (เช่น <a href=\"https://www.blognone.com/node/120562\">Exynos 2100 ของซัมซุง</a> หรือ <a href=\"https://www.blognone.com/node/119894\">Snapdragon 888</a> ที่ใช้สูตร 1+3+4 คอร์) คือกูเกิลเลือกใช้<a href=\"https://www.blognone.com/node/116589\">คอร์ใหญ่ Cortex-X1</a> ถึง 2 คอร์ (ซัมซุงใช้คอร์เดียว) ในขณะที่คอร์กลาง กูเกิลกลับเลือกใช้ <a href=\"https://www.blognone.com/node/102744\">Cortex-A76 ของปี 2018</a> ที่ตกรุ่นไปแล้วแทน (ซัมซุงใช้ <a href=\"https://www.blognone.com/node/116578\">Cortex-A78 ของปี 2020</a> จำนวน 3 คอร์) อย่างไรก็ตาม A76 ที่กูเกิลใช้เป็นเวอร์ชัน 5nm ที่ลดขนาดการผลิตลงจาก 7nm ที่ผลิตในยุคแรกๆ</p>\n<p>คำอธิบายของกูเกิลคือเลือกใช้คอร์ใหญ่ X1 สองตัวด้วยเหตุผลเรื่องการตอบสนอง (responsiveness) เมื่อมีโหลดงานระดับกลาง (medium workload) หลายอย่างพร้อมกัน</p>\n<p>Phil Carmack หัวหน้าทีม Google Silicon อธิบายว่าการใช้คอร์ใหญ่ 1 คอร์จะช่วยให้ตัวเลขเบนช์มาร์คแบบเธร็ดเดี่ยวออกมาดีที่สุด (ทำงานโหลดหนักๆ งานเดียว) แต่นั่นไม่ใช่เป้าหมายของกูเกิล</p>\n<p>Carmack ยกตัวอย่างงานระดับกลางที่เจอในชีวิตจริงคือ การเปิดแอพกล้อง ที่ต้องมี live view โชว์ภาพสดๆ, ต้องประมวลผลสัญญาณภาพที่เข้ามาจากเซ็นเซอร์, ต้องเรนเดอร์ภาพขึ้นจอ, ต้องประมวลผล ML ของภาพสำหรับ Google Lens ฯลฯ สิ่งที่เกิดขึ้นคือมีโหลดงานหลายประเภท (heterogeneous) ในชิปหลายตัว ทั้ง CPU, GPU, ISP, ML</p>\n<p>งานลักษณะนี้เดิมทีเราใช้คอร์กลาง (A76) ทำงานเต็มสมรรถนะ แต่พอกูเกิลเลือกใช้สถาปัตยกรรมคอร์ใหญ่คู่ ก็สามารถใช้ X1 รันแบบสบายๆ ได้แทน ส่วนเหตุผลที่ใช้ A76 เป็นคอร์กลาง แทน A77/A78 ที่ใหม่กว่า เป็นเรื่องว่า A76 มีขนาดเล็กและกินไฟน้อยกว่าที่คล็อคระดับเดียวกัน ข้อเสียของการใช้ A76 คือประสิทธิภาพมัลติเธร็ดอาจด้อยกว่า A77/A78 แต่ก็ขึ้นกับประเภทงานด้วย</p>\n<p>Carmack บอกว่าตัวเลขประสิทธิภาพไม่ใช่สิ่งที่กูเกิลสนใจมากนัก (แต่ก็มีตัวเลขคือซีพียูแรงขึ้น 80%, จีพียูแรงขึ้น 370% จาก Pixel รุ่นก่อน) สิ่งที่กูเกิลสนใจคือประสิทธิภาพต่อวัตต์ และการรันงาน AI บนเครื่องได้ดีกว่าเดิมมาก</p>\n<p><img src=\"https://www.blognone.com/sites/default/files/externals/ea1743d62517d6cec94ac82a991599ec.jpg\" /></p>\n<p>ทีมงานกูเกิลบอกว่าวิธีคิดหลักของกูเกิลคือใช้ AI กับทุกสิ่ง แม้เมนูอาหารของพนักงานก็ใช้ AI วิเคราะห์จากสิ่งที่พนักงานกิน กูเกิลมีงาน AI ที่อยากทำได้บนมือถือมานาน แต่ติดข้อจำกัดเรื่องชิปมือถือในตลาดรันไม่ไหว พอมีชิป Tensor แล้วจึงเป็นการปลดล็อคขีดจำกัดเหล่านี้หลายเรื่อง</p>\n<p>กรณีที่กูเกิลยกมาคือ ภาพถ่ายของ Pixel มีอัลกอริทึม HDR+ ช่วยปรับภาพให้สวยงาม แต่อัลกอริทึมนี้ทำงานกับวิดีโอไม่ไหว ทำให้คุณภาพของวิดีโอจาก Pixel เข้าขั้นแย่</p>\n<p>แต่ใน Pixel 6 ชิป Tensor เปิดทางให้กูเกิลสามารถรันอัลกอริทึม HDR (ชื่อสำหรับวิดีโอคือ HDR Net) กับ<strong>วิดีโอทุกเฟรม</strong>ที่ถ่ายในระดับ 4K 60FPS ได้สบาย ทำให้คุณภาพของวิดีโอดีขึ้นมาก</p>\n<p>เว็บไซต์ Ars Technica ที่มีโอกาสได้ลองใช้ Pixel 6 ระหว่างการสัมภาษณ์ บอกว่าสามารถถ่าย 4K 60FPS นานต่อเนื่อง 20 นาทีโดยเครื่องไม่ร้อน แต่คุณภาพของวิดีโอต้องรอดูในการรีวิวเครื่องจริงอีกที</p>\n<p>นอกจากนี้ Tensor ยังเปิดให้มีฟีเจอร์ต่างๆ ตามที่ Pixel 6 โฆษณาไว้ เช่น Magic Eraser ลบคนออกจากภาพ, Face Unblur ปรับหน้าคนไม่ให้เบลอ โดยดึงภาพจากกล้องอื่นมารวมกัน, ฟีเจอร์แปลภาษาแบบสดๆ โดยทำงานแบบออฟไลน์</p>\n<p>ที่มา - <a href=\"https://arstechnica.com/gadgets/2021/10/the-google-silicon-team-gives-us-a-tour-of-the-pixel-6s-tensor-soc/\">Ars Technica</a>,</p>\n</div></div></div><div><div>Topics: </div><div><div><a href=\"/topics/google-tensor\">Google Tensor</a></div><div><a href=\"/topics/soc\">SoC</a></div><div><a href=\"/topics/mobile\">Mobile</a></div><div><a href=\"/topics/google\">Google</a></div><div><a href=\"/topics/processor\">Processor</a></div><div><a href=\"/topics/cortex\">Cortex</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"99fa8b345ef23664c6d91a1e0720c9c11ac516dc838b756d48394e476c93e142","category":"Thai"}
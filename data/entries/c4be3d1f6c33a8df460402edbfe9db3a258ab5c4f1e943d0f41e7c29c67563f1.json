{"title":"ผลงานฮาร์ดแวร์ใหม่ Jonathan Ive ออกแบบเครื่องเล่นแผ่นเสียง Linn Sondek LP12-50","link":"https://www.blognone.com/node/134743","date":1688820673000,"content":"<div><div><div><p>Jonathan Ive เปิดตัวฮาร์ดแวร์ชิ้นแรกที่เขามีส่วนร่วมออกแบบ นับจาก<a href=\"https://www.blognone.com/node/113402\">ลาออกจากแอปเปิลเมื่อปี 2019</a> ไป<a href=\"https://www.blognone.com/node/111055\">ก่อตั้งบริษัท LoveFrom ของตัวเอง</a></p>\n<p>ฮาร์ดแวร์ชิ้นนี้คือเครื่องเล่นแผ่นเสียง Sondek LP12-50 ของบริษัทอังกฤษ Linn โดย LoveFrom ช่วยออกแบบเครื่องเล่นแผ่นเสียงรุ่นนี้เพื่อฉลองครบ 50 ปีของเครื่องเล่นรุ่น LP12 อันโด่งดัง ที่วางขายครั้งแรกในปี 1973 และมีแนวคิดการถอดชิ้นส่วนเพื่ออัพเกรดได้ในภายหลัง</p>\n<p>Ive ให้สัมภาษณ์กับ Fast Company ว่ารับงานนี้เพราะรักและชื่นชอบในแบรนด์ Linn มาตั้งแต่สมัยเป็นวัยรุ่น แถมโปรเจคนี้เริ่มต้นจากฝั่ง Ive ให้เลขาติดต่อไปยัง Gilad Tiefenbrun ซีอีโอของ Linn ทาง LinkedIn และเกือบไม่ได้ทำงานด้วยกัน เพราะตอนแรก Tiefenbrun คิดว่าเป็นข้อความสแปมอีกต่างหาก</p>\n<p>หลังจากนั้น ทั้งวิศวกรของ Linn และดีไซเนอร์ของ LoveFrom มาช่วยกันประเมินชิ้นส่วนของ LP12 รุ่นดั้งเดิมว่าสามารถปรับเปลี่ยนอะไรได้บ้าง ซึ่งเป็นงานยากเพราะเครื่องต้นฉบับออกแบบมาดีมากอยู่แล้ว การเปลี่ยนแปลงภายนอกจึงสังเกตได้ยาก แต่สุดท้ายทีมงานทั้งสองฝ่ายก็สามารถหาจุดปรับปรุงได้หลายจุด เช่น ปุ่มเปิดเครื่องจากเดิมเป็นพลาสติกมาเป็นอะลูมิเนียม, บานพับของฝาปิดแบบใหม่ที่เปิดฝาได้สะดวกจากทุกมุม</p>\n<p>เครื่องเล่น LP12-50 เป็นสินค้ารุ่นพิเศษ ผลิตมาแค่ 250 ตัว ราคาตัวละ 60,000 ดอลลาร์ โดย LoveFrom รับทำแค่โปรเจคนี้อย่างเดียว ไม่มีสัญญาผูกพันในระยะยาว ตามนโยบายของบริษัทที่เน้นเรื่องงานคราฟต์เป็นสำคัญ จึงต้องการความยืดหยุ่นในการรับงานที่อยากทำในอนาคต</p>\n<p><img alt=\"No Description\" src=\"https://www.blognone.com/sites/default/files/externals/ea9e593c07b786e75908e2761e20bae5.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/169a8aa66df30864ce0a74aac066e7a3.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/6c4da2b7d46f1c167846c098db1ea9e1.jpg\" /></p>\n<p>ที่มา - <a href=\"https://www.linn.co.uk/turntables/lp12-50\">Linn</a>, <a href=\"https://www.fastcompany.com/90919569/jony-ive-first-hardware-project-post-apple\">Fast Company</a></p>\n</div></div></div><div><div>Topics: </div><div><div><a href=\"/topics/jonathan-ive\">Jonathan Ive</a></div><div><a href=\"/topics/design\">Design</a></div><div><a href=\"/topics/hardware\">Hardware</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c4be3d1f6c33a8df460402edbfe9db3a258ab5c4f1e943d0f41e7c29c67563f1","category":"Thai"}
{"title":"SiFive เปิดตัวซีพียู RISC-V แกน P650 ประสิทธิภาพดีขึ้น 50% ใกล้เคียง Arm รุ่นกลางแล้ว","link":"https://www.blognone.com/node/126280","date":1639352251000,"content":"<div><div><div><p>บริษัท SiFive ผู้ออกแบบซีพียู RISC-V เปิดตัวคอร์ประสิทธิภาพสูงตัวใหม่ SiFive Performance P650 อย่างเป็นทางการ <a href=\"https://www.blognone.com/node/125443\">หลังออกมาโชว์ตัวเลขไปรอบหนึ่งเมื่อเดือน ต.ค.</a></p>\n<p>จุดเด่นของ P650 คือมีประสิทธิภาพต่อรอบคล็อคเพิ่มขึ้น 40% จาก P550 รุ่นก่อน (จากปัจจัยความกว้างของการประมวลผลคำสั่งต่อรอบ) และมีประสิทธิภาพโดยรวมเพิ่มขึ้น 50% (จากปัจจัยเพิ่มคล็อคสูงสุดขึ้นอีก) ทำให้ดันเพดานของ RISC-V ให้สูงขึ้นอีกในแง่ประสิทธิภาพ</p>\n<p>P650 สามารถต่อกันได้สูงสุด 16 คอร์ และยังมีส่วนขยาย RISC-V hypervisor สำหรับ virtualization ด้วย</p>\n<p><img src=\"https://www.blognone.com/sites/default/files/externals/37b92aece8010219c10e982295334e16.jpg\" /></p>\n<p>ถึงแม้ RISC-V ยังไม่สามารถแข่งกับซีพียู x86 หรือ Arm ตัวแรงๆ ได้ในตอนนี้ (SiFive เปรียบเทียบว่าประสิทธิภาพต่อคล็อคใกล้เคียงกับ <a href=\"https://www.blognone.com/node/109969\">Cortex A77 คอร์ระดับกลางของ Arm ที่ออกในปี 2019</a>) แต่จากพัฒนาการที่รวดเร็วของ RISC-V ทำให้ Patrick Little ซีอีโอของ SiFive พยากรณ์ว่าเราน่าจะได้เห็นสมาร์ทโฟนพลัง RISC-V กันในปี 2023</p>\n<p>SiFive ระบุว่าจะเริ่มส่งตัวอย่างให้พาร์ทเนอร์ในไตรมาส 1/2022</p>\n<p>ที่มา - <a href=\"https://www.sifive.com/press/sifive-raises-risc-v-performance-bar-with-new-best-in-class\">SiFive</a>, <a href=\"https://www.cnet.com/tech/mobile/sifives-new-risc-v-chip-challenges-decades-old-computing-designs/\">CNET</a>, <a href=\"https://www.theregister.com/2021/12/02/sifive_p650_launch/\">The Register</a></p>\n</div></div></div><div><div>Topics: </div><div><div><a href=\"/topics/sifive\">SiFive</a></div><div><a href=\"/topics/risc-v\">RISC-V</a></div><div><a href=\"/topics/cpu\">CPU</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2a86e91685404d819fc727e06baaf21d796ef95bbe08ca15cd8e4db9c47fc350","category":"Thai"}
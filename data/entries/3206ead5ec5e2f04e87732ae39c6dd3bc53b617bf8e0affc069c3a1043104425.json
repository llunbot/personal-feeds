{"title":"ผลทดสอบ Snapdragon X Elite ซีพียูเป็นรองแค่ M3 Max แต่จีพียูยังแย่ แบตเตอรี่อยู่ได้นาน","link":"https://www.blognone.com/node/140771","date":1720269864000,"content":"<div><div><div><p>The Verge มีบททดสอบโน้ตบุ๊กที่ใช้ชิป Snapdragon X Elite/Plus ทุกรุ่นย่อยอย่างละเอียด และเปรียบเทียบประสิทธิภาพกับชิปคู่แข่งในตลาดหลายตัว ได้แก่ Apple M3, M2 Max, M3 Max, Intel Core Ultra 7 155H/155U และ AMD Ryzen 7 8845HS</p>\n<p>ผลทดสอบเบนช์มาร์คออกมาว่า Snapdragon X Elite ทำคะแนน Geekbench 6 ได้ดีมาก คะแนนของ X Elite รุ่นท็อปสุด (X1E-84-100 12 คอร์) อยู่อันดับสอง หากเป็นมัลติคอร์ เป็นรองเพียงแค่ Apple M3 Max ที่มี 16 คอร์เท่านั้น และสามารถเอาชนะ Apple M2 Max ที่มี 12 คอร์เท่ากันได้ด้วย ส่วนคะแนนแบบคอร์เดี่ยวอยู่อันดับสาม แพ้แค่ Apple M3 (8 คอร์) และ M3 Max</p>\n<p>ส่วนคะแนนเบนช์มาร์คอีกตัวคือ Cinebench 2024 ก็เอาชนะ M2 Max ได้ในแบบคอร์เดี่ยว แต่ยังแพ้คะแนนมัลติคอร์</p>\n<p><img src=\"https://www.blognone.com/sites/default/files/externals/e68e76c25684c09c736e73fa3576c2eb.jpg\" /></p>\n<p>อย่างไรก็ตาม จุดอ่อนของ Snapdragon X Elite กลับอยู่ที่จีพียู Adreno (เหมือนกับผลทดสอบจากหลายๆ ค่ายก่อนหน้านี้) เพราะภาพรวมคะแนนอยู่รองบ๊วย ชนะได้แค่จีพียูของ Apple M3 ตัวธรรมดาเท่านั้น แพ้หมดทั้ง Apple M2 Max, M3 Max, Intel Arc และ ADM Radeon M</p>\n<p>ประสิทธิภาพการเล่นเกมก็ออกมากลางๆ คือพอเล่นได้ แต่ต้องปรับความละเอียดลงมาไม่เกิน 1200p ตั้งค่ากราฟิกระดับต่ำ ถึงจะได้เฟรมเรต 30 fps แบบลื่นไหล เกมจำนวนมากยังแครชตอนเปิดเกมด้วย จึงทำให้โน้ตบุ๊ก Snapdragon X Elite ไม่เหมาะกับการเล่นเกมมากนัก</p>\n<p>การรันแอพ x86 ผ่านอีมูเลเตอร์ตัวใหม่ Prism ถึงแม้พัฒนาขึ้นจากเดิม แต่ก็ยังไม่ดีมากนัก The Verge ทดสอบโดยรัน Blender เวอร์ชัน ARM64 เนทีฟ และเวอร์ชัน x86 ผ่านอีมูเลเตอร์เทียบกัน พบว่าประสิทธิภาพของการเรนเดอร์หายไปราว 40-45% จากเนทีฟ</p>\n<p>การทดสอบแบตเตอรี่พบว่าอยู่ได้ราว 14-16 ชั่วโมง แม้ยังไม่นาน 18 ชั่วโมงได้เท่ากับ MacBook Air M3 แต่ก็ถือว่าดีขึ้นมากสำหรับโน้ตบุ๊กวินโดวส์ โดยเฉพาะเมื่อเทียบกับกลุ่มที่ใช้ซีพียู Intel/AMD</p>\n<p>The Verge สรุปว่าโน้ตบุ๊กพีซี Snapdragon X Elite มักถูกกว่าโน้ตบุ๊กสเปกใกล้ๆ กันที่เป็น x86 ราว 100-200 ดอลลาร์ เมื่อพิจารณาว่าประสิทธิภาพดีกว่า แบตเตอรี่ใช้ได้นานกว่า จึงเหมาะกว่ามากหากใช้งานทั่วๆ ไปที่ไม่ใช่งานสายกราฟิกหรือการเล่นเกม ซึ่งต้องรอดูกันปลายปีนี้ว่า โน้ตบุ๊กที่ใช้ซีพียูใหม่ของ Intel/AMD จะโต้กลับคืนได้หรือไม่</p>\n<p>ที่มา - <a href=\"https://www.theverge.com/24191671/copilot-plus-pcs-laptops-qualcomm-intel-amd-apple\">The Verge</a></p>\n</div></div></div><div><div>Topics: </div><div><div><a href=\"/topics/snapdragon\">Snapdragon</a></div><div><a href=\"/topics/benchmark\">Benchmark</a></div><div><a href=\"/topics/qualcomm\">Qualcomm</a></div><div><a href=\"/topics/arm-pc\">ARM PC</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3206ead5ec5e2f04e87732ae39c6dd3bc53b617bf8e0affc069c3a1043104425","category":"Thai"}
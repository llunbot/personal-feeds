{"title":"Automattic ประกาศลดการมีส่วนร่วมในโครงการหลัก WordPress เพื่อตอบโต้ WP Engine","link":"https://www.blognone.com/node/144046","date":1736557330000,"content":"<div><div><div><p>เงียบหายไปช่วงหนึ่งแต่ดราม่าวงการ WordPress ก็ยังไม่จบ ล่าสุด Automattic เจ้าของ WordPress.com ประกาศว่าบริษัทจะลดจำนวนชั่วโมงของการมีส่วนร่วมกับโครงการหลักของ WordPress ที่เป็นโอเพนซอร์ส ให้สอดคล้องกับจำนวนชั่วโมง WP Engine เคยประกาศการมีส่วนร่วมคือ 45 ชั่วโมงต่อสัปดาห์ ซึ่งงานส่วนใหญ่เป็นเรื่องความปลอดภัยและอัปเดตแพตช์</p>\n<p>Automattic บอกตรง ๆ เลยว่าการตัดสินใจนี้เป็นการทำเพื่อปกป้องบริษัท จากการโจมตีของ WP Engine ที่<a href=\"https://www.blognone.com/node/142663\">ยื่นฟ้องบริษัท</a>เมื่อปีที่แล้ว ทำให้บริษัทต้องจัดสรรทรัพยากรพนักงานที่ใช้เวลากับชุมชน WordPress ใหม่ ให้มาโฟกัสโครงการที่ทำกำไรให้ Automattic มากขึ้น และส่วนหนึ่งมีภาระที่ต้องไปดูแลส่วนคดีความนี้ด้วย</p>\n<p>บริษัทยืนยันว่ายังคงลงทุนกับแพลตฟอร์ม WordPress ต่อไป และยังคงแนวทางให้ WordPress.com มีความใกล้เคียงกับ WordPress หลักมากที่สุด บริษัทพร้อมจะกลับมามีส่วนร่วมกับโครงการต่าง ๆ ของชุมชนในอนาคต หากคดีความฟ้องร้องต่าง ๆ สิ้นสุด</p>\n<p>ที่มา: <a href=\"https://automattic.com/2025/01/09/aligning-automattics-sponsored-contributions-to-wordpress/\">Automattic</a></p>\n<p><img src=\"https://www.blognone.com/sites/default/files/externals/4ea184ae0d2711d44dd2c6aec0b4c0b8.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/wordpress\">WordPress</a></div><div><a href=\"/topics/automattic\">Automattic</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5036fea9df1e6632f323ce078c71e8e1248fb247b1b5134b2d65ae0e607f66df","category":"Thai"}
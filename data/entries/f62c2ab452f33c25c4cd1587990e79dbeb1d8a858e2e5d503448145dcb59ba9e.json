{"title":"สหรัฐฯ แนะนำราชการและนักการเมืองระดับสูง แชตแบบ end-to-end เท่านั้น, เปิด Lockdown Mode ใน iPhone","link":"https://www.blognone.com/node/143728","date":1734543385000,"content":"<div><div><div><p>สำนักงานความมั่นคงปลอดภัยไซเบอร์และโครงสร้างพื้นฐาน (Cybersecurity and Infrastructure Security Agency - CISA) ออกแนวทางการรักษาความปลอดภัยบนอุปกรณ์เคลื่อนที่ โดยระบุว่าต้องยกระดับความปลอดภัยเพราะมีการโจมตีจากรัฐบาลจีน โดยแนวทางนี้สามารถใช้งานได้ทุกคน แต่แนะนำสำหรับราชการและนักการเมืองระดับสูง</p>\n<p>คำแนะนำทั่วไป ระบุให้</p>\n<ul>\n<li>แชตด้วยแอปพลิเคชั่นที่รองรับการเข้ารหัสแบบ end-to-end เช่น Signal หรือแอปอื่นที่มีความสามารถเหมือนกัน โดยช่วงหลังแอปเหล่านี้มีฟีเจอร์ครบถ้วนแล้ว</li>\n<li>ใช้กุญแจล็อกอิน FIDO เท่านั้น ทำรายการบัญชีที่มีความสำคัญสูง ไม่ว่าจะเป็นอีเมลหรือบัญชีเครือข่ายสังคมออนไลน์ หากเป็น Gmail ให้เปิด Advanced Protection</li>\n<li>ปิดการล็อกอินสองขั้นตอนด้วย SMS</li>\n<li>ใช้โปรแกรมจัดการรหัสผ่าน</li>\n<li>ตั้งรหัสผ่านสำหรับการจัดการบัญชีโทรศัพท์มือถือ ป้องกันการขโมยหมายเลขโทรศัพท์ (SIM Swap)</li>\n<li>อัพเดตซอฟต์แวร์สม่ำเสมอ</li>\n<li>เลือกซื้ออุปกรณ์รุ่นใหม่เสมอ</li>\n<li>อย่าใช้ VPN แบบบุคคลทั่วไป (personal VPN) โดยระบุว่าผู้ให้บริการเหล่านี้มักไม่มีแนวทางจัดการความปลอดภัยดีพอ และอาจเพิ่มความเสี่ยงได้ แต่คำแนะนำนี้ไม่เกี่ยวกับ VPN ขององค์กร แต่แนะนำให้เปิด Apple Private Relay สำหรับผู้ใช้ iPhone</li>\n</ul>\n<p>เอกสารยังแนะนำเพิ่มเติมสำหรับ iPhone เช่น ให้เปิด Lockdown Mode บน iPhone (คำเตือนจากผู้เขียนข่าว โหมดนี้จำกัดฟีเจอร์หลายอย่างที่อาจไม่เหมาะกับคนทั่วไป ควรพิจารณาก่อนทำตาม), ปิดการส่งข้อความด้วย SMS ไปเลย, ใช้ DNS แบบเข้ารหัส, จำกัดสิทธิของแอปพลิเคชั่นต่างๆ</p>\n<p>สำหรับแอนดรอยด์ เอกสารระบุให้เลือกซื้ออุปกรณ์จากผู้ผลิตที่สัญญาจะอัพเดตความปลอดภัยรายเดือนอย่างน้อย 5 ปี, ใช้ RCS แบบ end-to-end, เปิด Enhancec Protection for Safe Browsing, เปิด Google Play Protect, และรีวิวสิทธิของแอปต่างๆ</p>\n<p>ที่มา - <a href=\"https://www.cisa.gov/sites/default/files/2024-12/guidance-mobile-communications-best-practices.pdf\">CISA</a></p>\n<p><img alt=\"No Description\" src=\"https://www.blognone.com/sites/default/files/externals/a493d1c326ad5cfaca85e0bdc8c1001b.jpeg\" /></p>\n<p>ภาพสร้างจากปัญญาประดิษฐ์</p>\n</div></div></div><div><div>Topics: </div><div><div><a href=\"/topics/cisa\">CISA</a></div><div><a href=\"/topics/usa\">USA</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f62c2ab452f33c25c4cd1587990e79dbeb1d8a858e2e5d503448145dcb59ba9e","category":"Thai"}
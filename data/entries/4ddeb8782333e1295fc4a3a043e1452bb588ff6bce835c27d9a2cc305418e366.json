{"title":"ลองเล่นฟีเจอร์ Safe Access และ Threat Prevention ในเราท์เตอร์ Synology RT2600ac","link":"https://www.blognone.com/node/125251","date":1634126800000,"content":"<div><div><div><p>ผู้อ่าน Blognone น่าจะรู้จัก Synology ในฐานะแบรนด์ NAS เป็นหลัก แต่สินค้าอีกกลุ่มหนึ่งของบริษัทคือเราท์เตอร์ที่มีฟีเจอร์สำหรับองค์กรขนาดเล็กหรือ SME มาด้วยทำให้สามารถใช้งานหลายๆ ด้านได้เหนือกว่าเราท์เตอร์ตามบ้าน เช่น การทำ VPN ข้ามสาขาหรือสำหรับพนักงาน, การจัดการผู้ใช้ที่ซับซ้อนขึ้นสำหรับร้านค้าที่จะให้บริการลูกค้า, และฟีเจอร์ด้านความปลอดภัยที่อาศัยเราท์เตอร์เข้าไปดูแลความปลอดภัยของไคลเอนต์ โดยบทความนี้ผมทดสอบฟีเจอร์หลักสองส่วนของ RT2600ac คือ Safe Access และ Theat Prevention</p>\n<p><strong>ข้อมูลเปิดเผย</strong>: Blognone ได้รับอุปกรณ์จาก Synology เพื่อการทดสอบครั้งนี้</p>\n<h3>Safe Access ควมคุมการใช้งานสำหรับพนักงานและเด็ก</h3>\n<p>Safe Access เป็นชื่อแอปพลิเคชั่นในเราท์เตอร์ของ Synology ที่โดยทั่วไปคงเรียกกันว่าฟีเจอร์ parental control เนื่องจากมักใช้งานสำหรับผู้ปกครองไว้ดูแลการใช้งานของลูกหลานในความปกครอง แต่ Safe Access เปิดให้ใช้งานกับพนักงานในบริษัท หรือการให้บริการลูกค้าได้</p>\n<p><img src=\"https://www.blognone.com/sites/default/files/externals/934b1f9c8334ad974c6ef6a4d4b5002b.png\" /></p>\n<p>ตัว Safe Access เป็นการฟิลเตอร์เว็บที่ผู้ใช้ในเครือข่ายเข้าใช้งานผ่านทาง DNS จากเราท์เตอร์ โดย Synology จะเป็นผู้ดูแลรายชื่อโดเมนว่าโดเมนใดเข้าข่ายเนื้อหาประเภทใดบ้าง แบ่งกลุ่มเนื้อหาที่ต้องจับตามอง 18 แบบ เช่น การพนัน, การแฮกข้อมูล, เนื้อหาสำหรับผู้ใหญ่, หรือแม้แต่การโฆษณา (เคยมีคนแกะ<a href=\"https://github.com/jankais3r/Synology-Safe-Access-domain-list\">ฐานข้อมูลออกมาเราท์เตอร์</a> แต่ก็เป็นข้อมูลเก่าหลายปีแล้ว)</p>\n<p>ข้อจำกัดสำคัญของ Safe Access คือมันไม่สามารถจำกัดการเข้าถึงได้ หากผู้ใช้เปิดฟีเจอร์ DNS over HTTPS (DoH) บนเบราว์เซอร์หรือระบบปฎิบัติการซึ่งทำให้เบราว์เซอร์ข้ามไม่ใช้งาน DNS จากเราท์เตอร์ ดังนั้นผู้ปกครองอาจจะต้องดูว่าลูกหลานของตัวเองเริ่มลองเล่นฟีเจอร์เหล่านี้เป็นหรือยัง และอาจจะต้องเซ็ตอัพไฟร์วอลลในตัวเราท์เตอร์เพื่อแบน DoH ด้วยตัวเองซึ่งยุ่งยากขึ้นพอสมควร และอาจจะไม่สามารถบล็อคได้ทั้งหมดเพราะการบล็อค DoH นั้นต้องบล็อคพอร์ต 443 เป็นรายไอพีเท่านั้น</p>\n<p><img src=\"https://www.blognone.com/sites/default/files/externals/02c2f3e59f4c18b4830062f1f2923d42.jpg\" /></p>\n<p>เราสามารถกำหนดเงื่อนไขการจำกัดประเภทการใช้งานได้ เช่น กำหนดรายเครื่องโดยดูจาก MAC address (สามารถรวมกลุ่มหลาย MAC เข้าเป็นผู้ใช้คนเดียวกันได้), กำหนดเงื่อนไขสำหรับทั้งเน็ตเวิร์ค, และกำหนดเงื่อนไขสำหรับเน็ตเวิร์ควงสำหรับแขก (guest network) แยกออกไป และหากระบบบล็อคทำงานผิดพลาด Safe Access ก็มีหน้าเว็บสำหรับขออนุญาตเข้าถึงเป็นครั้งๆ ไปได้ด้วย</p>\n<p>นโยบายใน Safe Access สามารถตั้งให้เปลี่ยนไปตามเวลา เช่น ช่วงพักเปิดให้พนักงานเข้าเว็บเพื่อความบันเทิงได้ ก็นับว่าครอบคลุมการใช้งานกรณีส่วนใหญ่ สำหรับผู้ใช้ในบ้านที่ใช้งานส่วนตัวการเปิดฟีเจอร์ Safe Access เพื่อใช้บล็อคโฆษณาหรือบล็อคเว็บมัลแวร์ทั้งหลายก็ยังนับว่ามีประโยชน์ และง่ายกว่าการเซ็ตอัพ Pi Hole ใช้เองในบ้านค่อนข้างมาก</p>\n<h3>Threat Prevention บริการ IPS ในเราท์เตอร์ในบ้าน</h3>\n<p>ฟีเจอร์ความปลอดภัยอีกตัวหนึ่งของ RT2600ac คือ Threat Prevention ที่เป็นระบบสแกนข้อมูลที่วิ่งผ่านเน็ตเวิร์ค ชนิด deep packet inspection ทำให้สามารถดูข้อมูลภายในได้อย่างละเอียด</p>\n<p><img src=\"https://www.blognone.com/sites/default/files/externals/a44313f15b57d1d4959d3f25c6d88ca3.jpg\" /></p>\n<p>ฐานข้อมูลกฎการตรวจทราฟิกของฟีเจอร์ Threat Prevention นั้นมาจากฐานข้อมูล Emerging Threats ชุด <a href=\"https://rules.emergingthreats.net/OPEN_download_instructions.html\">ET Open</a> และมีตัวเลือกสำหรับการใช้ฐานข้อมูล ET Pro ได้ โดยหน้าจอคอนฟิกมีช่องให้ใส่โค้ดเพื่ออัพเดตเป็น ET Pro ได้อัตโนมัติ ระบบตรวจจับภัยสามารถคอนฟิกจากชุดของกฎต่างๆ ได้ว่า ต้องการให้ทำอะไรบ้าง เช่น แจ้งเตือนเท่านั้น, บล็อคทราฟิกไปเลย, หรือแม้แต่อีเมลแจ้งเตือนผู้ดูแลระบบ</p>\n<p>กฎการตรวจสอบข้อมูล ET Open ที่ใส่มานั้นหากจะใช้งานจริงคงต้องปรับแต่งพอสมควรเพราะการใช้งานมีการรายงานแบบ false positive ว่ามีการโจมตีค่อนข้างมาก เช่น การทำ NAT Traversal ซึ่งมีการใช้งานบ่อยๆ ในแอปพลิเคชั่นโทรศัพท์หรือประชุมวิดีโอก็ถูกรายงานมีการพยายามเข้าถึงสิทธิ์ระดับผู้ใช้ (Attempted User Privilege Gain) และยังรายงานเป็นภัยระดับสูง หรือภัยระดับกลางหรือต่ำจำนวนมากก็มีรายงานเพียงเพราะเข้าถึงโดเมน TLD ที่ไม่ค่อยได้รับความนิยมและมีการส่งสแปมบ่อยสักหน่อย หากใช้งานจริงคงต้องปรับแต่งเพื่อปิดการแจ้งเตือนเหล่านี้ออกเสีย</p>\n<p>ความสามารถของ Threat Prevention ที่เห็นได้ชัดคือมันสามารถตรวจสอบการใช้งานโดเมนต่างๆ ได้จากข้อมูลใน SNI ทำให้รู้ถึงโดเมนที่กำลังเข้าใช้งานได้แม้จะเปิด DoH ก็ตามที น่าเสียดายที่ความสามารถนี้ไม่ได้ทำงานร่วมกับฟีเจอร์ Safe Access เพื่อช่วยบล็อคเว็บตามนโยบายของ Safe Access แต่อย่างใด</p>\n<p>การปรับแต่งกฎทำได้เฉพาะการปรับนโยบายสำหรับกฎไฟร์วอลล์แต่ละหมวดเท่านั้น ไม่สามารถเพิ่มกฎด้วยตัวเองโดยตรง ฟีเจอร์อีกส่วนหนึ่งที่ขาดไปคือการทำ SSL Inspection สำหรับการตรวจสอบทราฟิกเข้ารหัส ทำให้การใช้งานในยุคที่เว็บในอินเทอร์เน็ตส่วนมากเข้ารหัสแทบทั้งสิ้นทำให้ Threat Prevention มีประโยชน์จำกัดอยู่เฉพาะบริการภายในที่ไม่เข้ารหัสเป็นหลัก</p>\n<h3>สรุป</h3>\n<p>ฟีเจอร์ Safe Access และ Threat Prevention นับว่าช่วยให้คนทั่วไปใช้งานใช้งานฟีเจอร์ที่เคยเข้าถึงได้ยากได้สะดวกขึ้นมาก การใช้งาน Safe Access นั้นนับว่ามีประโยชน์ค่อนข้างมากไม่ว่าจะเป็นการใช้งานส่วนตัวสำหรับบล็อคโฆษณา หรือใช้งานในบ้านสำหรับควบคุมการใช้งานสำหรับเด็ก ไปจนถึงการใช้งานในออฟฟิศขนาดเล็ก แต่ Threat Prevention นั้นการใช้งานจะจำกัดกว่า การใช้งานในตอนนี้คงเป็นการป้องกันเซิร์ฟเวอร์ในองค์กรที่ยังเปิดใช้เชื่อมต่อแบบไม่เข้ารหัส หากในอนาคต Synology รองรับฟีเจอร์เช่น reverse proxy และทำ SSL Inspection ได้ก็น่าจะทำให้ฟีเจอร์นี้น่าสนใจขึ้นมาก</p>\n</div></div></div><div><div>Topics: </div><div><div><a href=\"/topics/synology\">Synology</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4ddeb8782333e1295fc4a3a043e1452bb588ff6bce835c27d9a2cc305418e366","category":"Thai"}
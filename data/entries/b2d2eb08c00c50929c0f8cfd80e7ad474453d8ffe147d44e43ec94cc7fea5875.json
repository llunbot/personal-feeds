{"title":"OnePlus ยืนยันไม่ออก OnePlus 9T ปีนี้, ปีหน้าจะออก OS ตัวใหม่ที่ร่วมพัฒนากับ Oppo","link":"https://www.blognone.com/node/124838","date":1632142730000,"content":"<div><div><div><p>Pete Lau ซีอีโอของ OnePlus ให้สัมภาษณ์ว่าปีนี้เราจะไม่ได้เห็น OnePlus 9T รุ่นอัพเดตสเปกรอบครึ่งหลังของปีอีกแล้ว แต่จะยังออกรุ่นย่อยคือ OnePlus 9 RT ที่ทำตลาดในบางประเทศ เช่น อินเดียและจีน</p>\n<p>นอกจากนี้ Lau ยังให้ข้อมูลว่าสมาร์ทโฟนของ OnePlus ในปีหน้า 2022 จะใช้ OS ตัวใหม่ที่ร่วมกันพัฒนากับ Oppo <a href=\"https://www.blognone.com/node/123556\">ตามแผนที่เคยประกาศไว้ว่าจะรวมฐานโค้ด OxygenOS กับ ColorOS</a> แต่ยังไม่ได้เปิดเผยว่าจะใช้ชื่อรอมตัวใหม่ว่าอะไร มือถือรุ่นแรกที่จะใช้รอมตัวนี้คือ OnePlus 10 ส่วนมือถือรุ่นเก่าๆ จะทยอยได้อัพเดตมาเป็นรอมตัวใหม่ในตอนรอบ Android 13</p>\n<p>Lau บอกว่าทีมพัฒนารอมของทั้ง OnePlus และ Oppo กำลังทำงานร่วมกันอยู่ เป้าหมายคือผสานเสถียรภาพของ ColorOS เข้ากับหน้าตาที่เรียบง่ายและความลื่นของ OxygenOS เขายังการันตีว่า OS ตัวใหม่จะไม่มีโฆษณาแฝงหรือแอพที่พรีโหลดมาให้ด้วย</p>\n<p>Lau ยังเปิดเผยแผนการออกมือถือของ OnePlus ในอนาคตว่าจะมีเพียงรุ่นเรือธงเท่านั้นที่ทำตลาดทั้งโลก ส่วนรุ่นราคาถูกอื่นๆ ทั้งซีรีส์ R, Nord, Nord CE, Nord N จะจับตลาดเฉพาะบางประเทศหรือบางภูมิภาคเท่านั้น</p>\n<p><img src=\"https://www.blognone.com/sites/default/files/externals/2574d9af10d9f812289007731f302401.jpg\" /></p>\n<p>ที่มา - <a href=\"https://www.theverge.com/2021/9/20/22677640/oneplus-9t-cancelled-oppo-coloros-oxygenos-merger\">The Verge</a>, <a href=\"https://www.androidcentral.com/oneplus-oppo-unified-os\">Android Central</a></p>\n</div></div></div><div><div>Topics: </div><div><div><a href=\"/topics/oneplus\">OnePlus</a></div><div><a href=\"/topics/oppo\">Oppo</a></div><div><a href=\"/topics/mobile\">Mobile</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b2d2eb08c00c50929c0f8cfd80e7ad474453d8ffe147d44e43ec94cc7fea5875","category":"Thai"}
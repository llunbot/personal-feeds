{"title":"[Howto] วิธีเช็คแอพเงินกู้ แอพไหนถูกกฎหมาย อนุญาตโดยแบงค์ชาติ","link":"https://www.blognone.com/node/144108","date":1736862869000,"content":"<div><div><div><p>จากประเด็นเรื่อง <a href=\"https://www.blognone.com/node/144072\">แอพเงินกู้นอกระบบ Fineasy และ สินเชื่อความสุข ที่พรีโหลดมากับมือถือ Oppo/Realme</a> สร้างความสับสนให้ผู้บริโภคว่า ตกลงแล้วแอพเงินกู้ตัวไหนถูกกฎหมายกันแน่</p>\n<p>บทความนี้จะมาสอนวิธีง่ายๆ ในการตรวจสอบแอพเงินกู้ ที่ได้รับการอนุมัติจากธนาคารแห่งประเทศไทย</p>\n<p>ธนาคารประเทศไทยมี <a href=\"https://www.bot.or.th/th/license-loan.html\">หน้าเว็บแสดงรายชื่อแอพเงินกู้ที่ถูกต้องตามกฎหมาย</a> ผ่านการอนุมัติเรียบร้อยแล้ว ปัจจุบัน ณ เดือนมกราคม 2025 มีแอพจำนวน 196 ตัว ซึ่งนับรวมแอพจำพวก mobile banking ที่มีฟีเจอร์ด้านกู้เงินด้วย</p>\n<p>การนั่งไล่หารายชื่อจากแอพ 196 ตัวอาจเป็นเรื่องยาก ดีที่ธนาคารแห่งประเทศไทยทำฟีเจอร์ search สามารถพิมพ์ชื่อแอพที่ต้องการตรวจสอบได้ทันที</p>\n<p><img alt=\"No Description\" src=\"https://www.blognone.com/sites/default/files/externals/74eddb66fb1cc37f66989b175ed60ad4.jpeg\" /></p>\n<p>เราลองดูตัวอย่างแอพที่อยู่บน Google Play Store โดยใช้คำค้นว่า \"เงินกู้\" จะเห็นว่ามีแอพประเภทนี้หลายตัว บางตัวก็น่าสงสัยว่าเป็นแอพถูกกฎหมายหรือไม่</p>\n<p><img alt=\"No Description\" src=\"https://www.blognone.com/sites/default/files/externals/4c8957d80cff157bc94df625657dc9ab.jpeg\" /></p>\n<p>ลองเลือกมาตัวที่เขียนว่าเป็น \"เงินกู้ถูกกฎหมาย\" (legal lending) คือ MoneyThunder ที่ระบุชื่อบริษัท Abacus Digital เป็นผู้พัฒนา กล้าเคลมขนาดนี้ขอเช็คหน่อยซิว่าจริงไหม</p>\n<p><img alt=\"No Description\" src=\"https://www.blognone.com/sites/default/files/externals/173453d297237612ad642ccd8cc9e0c4.jpeg\" /></p>\n<p>ค้นหาในเว็บของธนาคารแห่งประเทศไทยแล้ว ชื่อขึ้นถูกต้อง พร้อมที่อยู่และช่องทางติดต่อชัดเจน โลกสงบสุข</p>\n<p><img alt=\"No Description\" src=\"https://www.blognone.com/sites/default/files/externals/4ff34b6ec7505789745205b15b480c5c.jpeg\" /></p>\n<p>เรามาลองตรวจสอบแอพเงินกู้ตัวอื่นที่ดูทะแม่งๆ กันบ้าง</p>\n<p>แอพชื่อว่า \"สินเชื่อ Flash\" ระบุว่าสร้างโดย Stevens Heiney ดูแปลกๆ เพราะใช้ชื่อนักพัฒนาเอง ไม่ใช่ชื่อบริษัท</p>\n<p><img alt=\"No Description\" src=\"https://www.blognone.com/sites/default/files/externals/99c70596de2b59f0f83c4c87bfbfebc9.jpeg\" /></p>\n<p>กับแอพอีกตัวชื่อ \"สินเชื่อ KK\" ระบุชื่อบริษัทชัดเจน Lustrous Pearl Company Limited</p>\n<p><img alt=\"No Description\" src=\"https://www.blognone.com/sites/default/files/externals/512b7ee5b49c02d3b106252420026a33.jpeg\" /></p>\n<p>ผลการค้นหาเป็นไปตามคาด คือ ไม่เจออะไรเกี่ยวกับ \"สินเชื่อ KK\" เลย ส่วนการค้นหาด้วยคำว่า Flash เจอนะ แต่นั่นคนละ Flash แล้ว !!!</p>\n<p><img alt=\"No Description\" src=\"https://www.blognone.com/sites/default/files/externals/ac7d78b554ab453aaa73bfc3d3bd3abd.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/7e151c800161bf1520590a1a56e752b6.png\" /></p>\n<p>คำถามที่น่าสนใจคงไปอยู่ที่ Google Thailand ว่ายอมให้มีแอพเหล่านี้ที่ไม่อยู่บนรายชื่อของธนาคารแห่งประเทศไทย มาอยู่บน Play Store ได้อย่างไร ซึ่งทาง Blognone จะสอบถามไปยัง Google Thailand แล้วมารายงานต่อไปครับ</p>\n</div></div></div><div><div>Topics: </div><div><div><a href=\"/topics/howto\">Howto</a></div><div><a href=\"/topics/finance\">Finance</a></div><div><a href=\"/topics/bank-thailand\">Bank of Thailand</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7541c6ff9d97668f7fe393039946b618dee66c47aa2a07726a290064a2654f02","category":"Thai"}
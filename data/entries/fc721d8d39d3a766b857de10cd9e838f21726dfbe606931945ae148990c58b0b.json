{"title":"อินเทลประกาศแผนการผลิตชิป Intel 14A ช่วงปี 2026 ก้าวถัดไปหลัง Intel 18A ปี 2025","link":"https://www.blognone.com/node/138333","date":1708570826000,"content":"<div><div><div><p>อินเทลประกาศแผนการผลิตชิปที่ระดับ 14A ในช่วงราวๆ ปี 2026 และ 14A-E ในปี 2027 โดยจะเป็นกระบวนการขั้นผลิตระดับถัดจาก <a href=\"https://www.blognone.com/node/136631\">Intel 18A ในปี 2025 ที่เคยประกาศไว้ก่อนหน้านี้</a></p>\n<p>อินเทลในยุคของ Pat Gelsinger เคยประกาศ<a href=\"https://www.blognone.com/node/123907\">แผนการอัพเกรดกระบวนการผลิตชิป 5 ขั้นใน 4 ปี</a> (5N4Y คนละอย่างกับในวันพีซ) ไว้เมื่อปี 2021 โดยเริ่มจาก Intel 7 (2022), Intel 4 (2023), Intel 3 (2023), Intel 20A (2024) แล้วมาจบที่ Intel 18A (2025)</p>\n<p>ประกาศรอบนี้ถือเป็นแผนการภาคถัดไปของอินเทล ที่จะออก Intel 14A ในปี 2026 โดยใช้<a href=\"https://www.blognone.com/node/137363\">เครื่องจักร High-NA EUV ของบริษัท ASML เป็นรายแรก</a></p>\n<p>นอกจากนี้ อินเทลยังประกาศกระบวนการผลิตเวอร์ชันอัพเกรด (enhanced) ของกระบวนการผลิตรุ่นก่อนๆ เช่น Intel 16-E, Intel 3-T/3-E/3-PT รวมถึงเวอร์ชันย่อยของกระบวนการผลิตยุคถัดไปคือ Intel 18A-P และ Intel 14A-E ด้วย โดยรหัสแต่ละตัวมีความหมายดังนี้</p>\n<ul>\n<li>P ปรับปรุงประสิทธิภาพ</li>\n<li>T ปรับปรุงแพ็กเกจชิปแบบ 3D stacking</li>\n<li>E ขยายฟีเจอร์ของกระบวนการผลิต</li>\n</ul>\n<p>ที่มา - <a href=\"https://www.intel.com/content/www/us/en/newsroom/news/foundry-news-roadmaps-updates.html#gs.5ds82a\">Intel</a></p>\n<p><img alt=\"No Description\" src=\"https://www.blognone.com/sites/default/files/externals/a75026aba5d3088cfac97ca7ae43ccef.jpeg\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/semiconductor\">Semiconductor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fc721d8d39d3a766b857de10cd9e838f21726dfbe606931945ae148990c58b0b","category":"Thai"}
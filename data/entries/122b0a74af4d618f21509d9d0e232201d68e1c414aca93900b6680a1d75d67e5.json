{"title":"Alibaba เตรียมเปิดให้ผู้ใช้งานสามารถจ่ายเงินผ่าน WeChat Pay ได้เป็นครั้งแรก","link":"https://www.blognone.com/node/141829","date":1725497631000,"content":"<div><div><div><p>Alibaba ผู้ให้บริการอีคอมเมิร์ซรายใหญ่ในจีนเผยว่า Taobao และ Tmall แพลตฟอร์มร้านค้าของบริษัท จะรองรับการจ่ายเงินผ่าน WeChat Pay เป็นครั้งแรก ซึ่งถือเป็นการเปลี่ยนแปลงที่สำคัญเพราะที่ผ่านมา Alibaba ไม่ได้รองรับ WeChat Pay ในการจ่ายเงิน เนื่องจากต้องการผลักดัน Alipay ที่เป็นแพลตฟอร์มพันธมิตร</p>\n<p>อย่างไรก็ตามยังไม่มีกำหนดอย่างเป็นทางการว่า WeChat Pay จะเปิดให้ใช้งานบนแพลตฟอร์มเมื่อใด</p>\n<p>ตัวแทนของ Alibaba บอกว่าการรองรับ WeChat Pay เป็นไปตามแนวทางสร้างระบบเปิดกว้างให้กับพาร์ตเนอร์ และเพิ่มประสบการณ์ช้อปปิ้งที่สะดวกให้กับลูกค้าทุกคน ปัจจุบัน WeChat มีผู้ใช้งานรวมทั่วโลก 1.3 พันล้านบัญชี ส่วนใหญ่อยู่ในประเทศจีน</p>\n<p>คาดว่ามีสองสาเหตุที่ทำให้ Alibaba ตัดสินใจรองรับ WeChat Pay ประเด็นแรกคือ WeChat Pay เป็นที่นิยมของกลุ่มผู้ใช้งานจีนในพื้นที่ห่างไกลมากกว่า หาก Alibaba ต้องการเติบโตในตลาดนี้ก็จำเป็นต้องรองรับ WeChat Pay ส่วนอีกสาเหตุมาจากการถูกหน่วยงานกำกับดูแลของจีนตรวจสอบ เนื่องจากทั้ง Alibaba และ WeChat ที่มี Tencent เป็นเจ้าของ ต่างใช้การสร้างระบบนิเวศของตนเองขึ้นมาแบบ Super App ทำให้บริการของคู่แข่งเข้ามาเจาะได้ยาก ซึ่งท่าทีของทั้งสองแพลตฟอร์มในช่วงหลังเริ่มเปิดกว้างมากขึ้น</p>\n<p>ที่มา: <a href=\"https://www.cnbc.com/2024/09/04/alibaba-to-allow-payment-through-tencents-wechat-pay-on-e-commerce-apps.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/776bbaf50590e816cc8aae0f4943571d.jpeg\" /></p>\n</div></div></div><div><div>Topics: </div><div><div><a href=\"/topics/alibaba\">Alibaba</a></div><div><a href=\"/topics/wechat\">WeChat</a></div><div><a href=\"/topics/tencent\">Tencent</a></div><div><a href=\"/topics/e-commerce\">E-commerce</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"122b0a74af4d618f21509d9d0e232201d68e1c414aca93900b6680a1d75d67e5","category":"Thai"}
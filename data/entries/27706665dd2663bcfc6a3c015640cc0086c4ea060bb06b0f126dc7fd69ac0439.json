{"title":"ปัญหาปวดหัวคู่หย่าร้าง: บัญชีโซเชียลคอนเทนต์คู่ที่ร่วมสร้างกันมา จะต้องเป็นของใคร?","link":"https://www.blognone.com/node/142794","date":1730076506000,"content":"<div><div><div><p>The Wall Street Journal มีรายงานพิเศษเกี่ยวกับปัญหาในยุคโซเชียล-อินฟลูเอนเซอร์ เมื่อคู่รักที่แต่งงานและสร้างบัญชีโซเชียลสำหรับลงคอนเทนต์ร่วมกัน จนมีฐานแฟนผู้ติดตาม สามารถทำเงินได้จำนวนมาก แต่เมื่อทั้งคู่ตัดสินใจหย่าร้างกัน การแย่งชิงบัญชีโซเชียลที่เป็นเครื่องมือทำเงินสร้างรายได้จึงเกิดขึ้น</p>\n<p>ประเด็นนี้ในมุมมองของผู้พิพากษาและทนายความมองว่า การประเมินมูลค่าบัญชีโซเชียลคู่ทำได้ยากมาก เพราะไม่เหมือนสินทรัพย์อื่นที่ประเมินราคาแล้วหารสองได้ บัญชีประเภทนี้มีมูลค่าเพราะเป็นคอนเทนต์คู่กัน ที่ผู้ติดตามและผู้สนับสนุนต้องการ แต่หากแยกเดี่ยวแล้ว มูลค่าหรือโอกาสยังไม่ชัดเจน ทนายความคนหนึ่งให้แนวทางว่า ควรเริ่มจากประเมินมูลค่าบัญชีปัจจุบันก่อน แล้วหารสอง จากนั้นดูว่าฝ่ายไหนยินดีซื้อบัญชีนี้จากอีกฝ่าย ก็ช่วยให้หาข้อยุติได้</p>\n<p>กรณีตัวอย่างที่ยกมาคือช่องคู่สามีภรรยา MikeAndKat ที่มีผู้ติดตามบน TikTok และ YouTube รวมประมาณ 4 ล้านบัญชี เมื่อทั้งคู่ตัดสินหย่าร้าง การตกลงเรื่องบัญชีจึงเป็นการต่อสู้ในศาลว่าใครมีบทบาทต่อการผลิตคอนเทนต์มากกว่ากัน โดยจบที่ Kat ภรรยาได้เลือกบัญชีก่อนคือ TikTok ส่วน Mike สามี ได้บัญชี YouTube และผลคือช่อง YouTube ก็ถูกปล่อยทิ้งไป ส่วน Kat นำบัญชีคู่ไปต่อยอดเป็นช่องของตนเอง KatStickler และเปิดโซเชียลอื่นเพิ่มด้วย ซึ่งเฉพาะ <a href=\"https://www.tiktok.com/@katstickler\">TikTok</a> ก็มีผู้ติดตามปัจจุบันเพิ่มเป็นกว่า 10 ล้านบัญชี</p>\n<p>อย่างไรก็ตามนั่นอาจเป็นกรณีที่แยกแล้วมีโอกาสเติบโต แต่ Nina Shayan Depatie ทนายความที่ทำคดีหย่าร้าง ให้ความเห็นว่าบัญชีคู่นั้นก็ขึ้นอยู่กับรูปแบบคอนเทนต์ด้วย ถ้าคอนเทนต์เป็นเรื่องราวในครอบครัว การหย่าร้างมีโอกาสสูงที่จะทำลายมูลค่าบัญชีของทั้งสองฝ่าย เพราะผู้ติดตามต้องการเห็นเฉพาะเรื่องราวความสัมพันธ์นั่นเอง</p>\n<p>ที่มา: <a href=\"https://www.wsj.com/lifestyle/relationships/tiktok-influencers-marriage-divorce-youtube-instagram-a73c0e34\">The Wall Street Journal</a> ภาพ Pixabay <a href=\"https://pixabay.com/photos/couple-wedding-love-back-lovers-2162950/\">[1]</a>, <a href=\"https://pixabay.com/illustrations/red-broken-heart-heart-love-broken-2117324/\">[2]</a></p>\n<p><img alt=\"No Description\" src=\"https://www.blognone.com/sites/default/files/externals/12e4d56aa14f0209ce43757864f2c74f.jpeg\" /></p>\n</div></div></div><div><div>Topics: </div><div><div><a href=\"/topics/social-network\">Social Network</a></div><div><a href=\"/topics/digital-content\">Digital Content</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"27706665dd2663bcfc6a3c015640cc0086c4ea060bb06b0f126dc7fd69ac0439","category":"Thai"}
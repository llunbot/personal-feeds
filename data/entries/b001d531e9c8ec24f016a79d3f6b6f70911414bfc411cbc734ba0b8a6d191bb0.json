{"title":"GeForce NOW จะลิมิตการเล่นสูงสุด 100 ชั่วโมงต่อเดือน มีผลตั้งแต่ปีหน้า","link":"https://www.blognone.com/node/142996","date":1731032528000,"content":"<div><div><div><p>NVIDIA ประกาศการเปลี่ยนแปลงของบริการ GeForce NOW โดยมีการเปลี่ยนแปลงสำคัญหลายอย่างดังนี้</p>\n<p>เทียร์กลาง Priority เปลี่ยนชื่อใหม่เป็น <strong>Performance</strong> ได้ความละเอียด 1440p เพิ่มจากปัจจุบัน 1080p และรองรับการแสดงผลอัลตร้าไวด์ จากเดิมจำกัดเฉพาะเทียร์ <a href=\"https://www.blognone.com/node/132095\">Ultimate</a> และเซฟการตั้งค่ากราฟิกได้ตลอดเซสชัน ซึ่งส่วนหลังนี้เทียร์ Ultimate ก็ได้ด้วยเช่นกัน</p>\n<p>ไฮไลท์ของประกาศนี้คือ GeForce NOW จะเริ่ม<strong>จำกัดชั่วโมงการเล่นต่อเดือนที่ 100 ชั่วโมง</strong> มีผลทั้งผู้ใช้งาน Performance และ Ultimate ซึ่ง NVIDIA ให้เหตุผลว่าเพื่อรักษาคุณภาพและความเร็วในการใช้งาน รวมทั้งลดระยะเวลารอคิว NVIDIA บอกว่าตามข้อมูลลูกค้าปัจจุบัน 94% จะไม่ได้รับผลกระทบจากข้อจำกัดใหม่นี้ เพราะใช้งานต่อเดือนไม่ถึง 100 ชั่วโมงอยู่แล้ว</p>\n<p>หากเล่นไม่เต็ม 100 ชั่วโมง จำนวนเวลาที่เหลือจะทบยอดไปเดือนถัดไปด้วย สูงสุดไม่เกิน 15 ชั่วโมง ส่วนผู้เล่นที่ติดลิมิต 100 ชั่วโมง สามารถจ่ายเงินเพิ่มซื้อชั่วโมงเพิ่มได้ 2.99 ดอลลาร์ สำหรับ 15 ชั่วโมงของเทียร์ Performance และ 5.99 ดอลลาร์ สำหรับเทียร์ Ultimate</p>\n<p>ทั้งหมดจะเริ่มมีผลตั้งแต่ปีหน้า 2025</p>\n<p>สุดท้าย NVIDIA บอกว่ามีเกมใหม่เพิ่มเติมบนแพลตฟอร์มสัปดาห์นี้ได้แก่ Planet Coaster 2, Teenage Mutant Ninja Turtles: Splintered Fate, Empire of the Ants, Unrailed 2: Back on Track, TCG Card Shop Simulator (Steam), StarCraft II (Xbox), StarCraft Remastered (Xbox)</p>\n<p>ที่มา: <a href=\"https://blogs.nvidia.com/blog/geforce-now-thursday-performance-membership/\">NVIDIA</a></p>\n<p><img alt=\"No Description\" src=\"https://www.blognone.com/sites/default/files/externals/04a69129e281987c53732fa7171e82bf.png\" /></p>\n<p><img alt=\"No Description\" src=\"https://www.blognone.com/sites/default/files/externals/c687b7776e540ff9c0fa377b1d5a3e9f.jpg\" /></p>\n</div></div></div><div><div>Topics: </div><div><div><a href=\"/topics/geforce-now\">GeForce Now</a></div><div><a href=\"/topics/nvidia\">NVIDIA</a></div><div><a href=\"/topics/gpu\">GPU</a></div><div><a href=\"/topics/geforce\">GeForce</a></div><div><a href=\"/topics/cloud-gaming\">Cloud Gaming</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b001d531e9c8ec24f016a79d3f6b6f70911414bfc411cbc734ba0b8a6d191bb0","category":"Thai"}
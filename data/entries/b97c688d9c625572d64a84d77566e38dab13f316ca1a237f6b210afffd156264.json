{"title":"Substack Lessons: Platformer","link":"https://markpeak.net/substack-lessons-platformer/","date":1632112674000,"content":"<p>ในรอบ 1-2 ปีที่ผ่านมา มีเทรนด์หนึ่งในแวดวงสื่อต่างประเทศคือ การที่นักข่าวหรือนักเขียนดังๆ ลาออกจากบริษัทสื่อแบบเดิมๆ เพื่อมาทำจดหมายข่าว (newsletter) แบบเสียเงินของตัวเอง แล้วอยู่ด้วยเงินค่า subscription จากแฟนๆ</p>\n<p>ต้นแบบของโมเดลนี้คือ <a href=\"https://stratechery.com/\">Ben Thompson แห่งเว็บไซต์ Stratechery</a> ที่คิดเอง เขียนเอง ทำระบบเอง แต่ต่อมาภายหลังก็มีแพลตฟอร์มที่ช่วยให้การทำจดหมายข่าวง่ายขึ้นมากคือ Substack ที่ได้รับความนิยมสูง</p>\n<p>นอกจากนี้ แพลตฟอร์มโซเชียลรายใหญ่อื่นๆ ก็ขยายบริการมาสู่ตลาดนี้ด้วยเช่นกัน เช่น <a href=\"https://www.blognone.com/node/123130\">Twitter Revue</a> และ <a href=\"https://www.blognone.com/node/123493\">Facebook Bulletin</a> แต่ก็ยังเพิ่งเริ่มต้น</p>\n<p>ในฐานะคนทำสื่อ เทรนด์นี้เป็นเรื่องที่ผมติดตามมาสักระยะ (เคยเขียนไว้ในบล็อก <a href=\"https://markpeak.net/the-end-of-publications/\">The End of Publications</a>) ว่าจะมีพัฒนาการอย่างไร</p>\n<p>นักข่าวคนหนึ่งที่ติดตามความเคลื่อนไหวมานานคือ Casey Newton อดีตนักข่าวไอทีของ The Verge ที่ลาออกมาทำจดหมายข่าวชื่อ Platformer บน Substack (ซึ่งเป็น<a href=\"https://substack.com/discover/category/technology/paid\">จดหมายข่าวสายเทคโนโลยีอันดับ 1 ของ Substack</a> ด้วย)</p>\n<p>Casey Newton เคยอธิบายเหตุผลที่เขาตัดสินใจลาออกจากสื่อรายใหญ่อย่าง The Verge มาเปิดกิจการจดหมายข่าวของตัวเองไว้หลายวาระ ทั้งบนโพสต์ของตัวเองและการให้สัมภาษณ์ต่างๆ</p>\n<ul>\n<li><a href=\"https://www.platformer.news/p/welcome-to-platformer\">Welcome to Platformer</a></li>\n<li><a href=\"https://onezero.medium.com/casey-newton-on-leaving-the-verge-for-substack-and-the-future-of-tech-journalism-974a646375fa\">Casey Newton on Leaving ‘The Verge’ for Substack and the Future of Tech Journalism</a></li>\n<li><a href=\"https://voices.media/platformer-founder-casey-newton-on-going-solo-with-a-paid-newsletter-covering-the-tech-giants/\">Platformer founder Casey Newton on going solo with a paid newsletter covering the tech giants</a></li>\n</ul>\n<p>ล่าสุด Newton โพสต์รีวิวการทำจดหมายข่าวครบรอบ 1 ปีพอดี เลยมีบทเรียนที่น่าบันทึกไว้ดังนี้</p>\n<div>\n\t\t\t<div>\n\t\t\t\t<a href=\"https://www.platformer.news/p/what-i-learned-from-a-year-on-substack\">\n\t\t\t\t\t<img src=\"https://cdn.substack.com/image/fetch/w_1200,c_limit,f_jpg,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2F910aa83c-6f22-4bb5-800e-d78d209badba_1500x500.jpeg\" />\t\t\t\t</a>\n\t\t</div>\n\t\n\t<div>\n\t\t<a href=\"https://www.platformer.news/p/what-i-learned-from-a-year-on-substack\">\n\t\t\tWhat I learned from a year on Substack\t\t</a>\n\t</div>\n\t<div>\n\t\t<a href=\"https://www.platformer.news/p/what-i-learned-from-a-year-on-substack\">\n\t\t\t<p>Your questions about Platformer, answered</p>\n\t\t</a>\n\t</div>\n\t<div>\n\t\t<img src=\"https://bucketeer-e05bbc84-baa3-437e-9518-adb32be77984.s3.amazonaws.com/public/images/714ff80f-6186-4445-a7e2-547c30c5c347/favicon.ico\" />\t\twww.platformer.news\t</div>\n</div>\n<p><strong>ตัวเลข</strong></p>\n<ul>\n<li>จำนวนผู้บอกรับจดหมายข่าว (ฟรี) = 49,604 คน ตัวเลขนี้ไม่ได้เริ่มจาก 0 เพราะ Newton มีแต้มต่อคือการได้ฐานสมาชิกของจดหมายข่าวที่ทำไว้สมัย The Verge มา 24,000 คนด้วย เลยได้เปรียบกว่าคนที่เริ่มจากศูนย์</li>\n<li>สัดส่วนสมาชิกแบบเสียเงิน ตอนแรกคิดว่าน่าจะทำได้สัก 10% ของฐานสมาชิก แต่เอาจริงก็ประมาณ 5% เท่านั้น (ตีเลขคร่าวๆ คือประมาณ 2,500 คน ค่าสมาชิกคนละ 10 ดอลลาร์ต่อเดือน เท่ากับว่าเขามีรายได้จากค่าสมาชิกประมาณ 25,000 ดอลลาร์ หักค่าธรรมเนียม Substack 10% ก็จะมีรายได้ราวเดือนละ 700,000 บาท)</li>\n<li>churn rate หรืออัตราคนเลิกจ่ายเงินอยู่ที่ 3-4% ต่อเดือน ในแง่ธุรกิจจึงต้องสร้างอัตราการเติบโตของ paid subscriber ให้สูงกว่า churn rate เพื่อให้ภาพรวมยังเติบโต</li>\n</ul>\n<p><strong>บทเรียน</strong></p>\n<ul>\n<li>การอยู่บนสมาชิกแบบจ่ายเงินรายย่อยๆ จำนวนมาก ทำให้เป็นอาชีพที่มั่นคง เพราะไม่ขึ้นกับลูกค้าหรือนายจ้างคนหนึ่งคนใด</li>\n<li>การเติบโตของจำนวนสมาชิก เกิดจากการที่  Newton สามารถรายงานข่าวใหญ่ๆ ได้แบบ exclusive เช่น <a href=\"https://www.blognone.com/node/119982\">ข่าวการลาออกของ Timnit Gebru ที่กูเกิล</a> พอมีข่าวใหญ่ที ยอดสมาชิกก็เพิ่ม</li>\n<li>แต่ยอดสมาชิกมักจะเพิ่มต่อเมื่อมีข่าวใหญ่ (inside companies in crisis) เท่านั้น ถ้าเป็นข่าวทั่วๆ ไป ยอดสมาชิกจะไม่ค่อยโต ซึ่ง Newton ใช้คำว่า “it’s a hit business” เหมือนกับวงการบันเทิง หนัง-เพลง ที่อยู่ด้วยความดังและกระแส</li>\n<li>ช่องทางการเรียก subscriber ใหม่ๆ ที่เขาพบคือมักมาจากทาง Twitter เท่านั้น เขายังไม่พบวิธีการอื่น</li>\n<li>Newton พยายามทำบทสัมภาษณ์ผู้บริหารใหญ่ๆ เช่น Mark Zuckerberg แต่ผลตอบรับในแง่ธุรกิจไม่ได้ดีนัก ไม่มีคนเป็นสมาชิกเพิ่มเพราะบทสัมภาษณ์แบบนี้</li>\n<li>เขาพยายามสร้างชุมชนผู้อ่าน และนักเขียนคนอื่นๆ บน Discord ด้วย (ต้องจ่ายค่าสมาชิกถึงได้เข้า Discord) และพบว่าสำเร็จในแง่ผู้อ่าน แต่ไม่สำเร็จในแง่เพื่อนนักเขียน</li>\n<li>เขายังไม่สามารถแก้ไขเรื่อง retention หรือการบอกเลิกสมาชิกได้มากนัก ยกเว้นทำคอนเทนต์ให้ดีมีคุณค่า</li>\n<li>การมาทำสื่ออิสระของตัวเอง ไม่ทำให้เขาสูญเสียคอนเนคชั่นในการเข้าถึงแบรนด์ต่างๆ แต่อย่างใด แถมบางครั้งได้คอนเนคชั่นเพิ่มด้วยซ้ำ เพราะสถานะถือเป็น บ.ก. แล้ว</li>\n<li>การเป็นอิสระทำให้ควบคุมชีวิตตัวเองได้ดีขึ้น ทดลองสิ่งใหม่ๆ ได้ง่ายขึ้น ซึ่งเป็นเรื่องดีกว่าสมัยทำงาน ส่วนข้อเสียคือ มีงานเอกสาร บัญชี ที่ต้องทำเอง และไม่มีคนช่วยตรวจสอบต้นฉบับ แก้คำผิด แก้สำนวน เหมือนสมัยมีนายจ้าง และกติไม่สามารถหยุดพักผ่อนได้ (เป็นเรื่องปกติของคนทำธุรกิจเองที่ต้องเจอ)</li>\n<li>เขาพบว่าเพื่อนนักเขียนตัดสินใจออกมาทำจดหมายข่าวเองน้อยกว่าที่คาด (คนสนใจเยอะแต่ตัดสินใจออกมาทำจริงๆ ไม่เยอะ)</li>\n</ul>\n<p>ภาพรวมคือ</p>\n<ul>\n<li>Newton ทำได้ดีมากๆ น่าจะเป็นอันดับต้นๆ ของวงการแล้ว การมี subscriber เกือบ 50,000 คนนี่ไม่ใช่เรื่องง่ายเลย การ convert เป็น paid member ก็ถือว่าทำได้ดี มีรายได้เลี้ยงตัวเองได้มากพอ</li>\n<li>คนที่จะทำได้แบบ Newton น่าจะมีไม่เยอะ เพราะ 1) เป็น hit business แบบที่เขาพูดเอง และ 2) อัตราการทำรายได้น่าจะเป็น long tail ซึ่งเคสของ Newton เป็นเบอร์ต้นๆ ที่เป็น big head ทำรายได้เป็นกอบเป็นกำ แต่อันดับหลังๆ น่าจะน้อยมาก</li>\n<li>สุดท้ายธุรกิจที่เป็น subscription ระยะยาวแบบนี้ ก็ต้องไปวัดกันที่เรื่อง retention/churn เพื่อรักษาระดับ paid member ให้คงอยู่ต่อไป และค่อยๆ เติบโตขึ้นอย่างช้าๆ</li>\n</ul>The post <a href=\"https://markpeak.net/substack-lessons-platformer/\">Substack Lessons: Platformer</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"b97c688d9c625572d64a84d77566e38dab13f316ca1a237f6b210afffd156264","category":"Thai"}
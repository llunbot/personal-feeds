{"title":"ยอดขายรถ BEV ในยุโรปเริ่มลดลง, ยอดขาย Tesla ตกหนัก จากประเด็น Elon เชียร์ฝ่ายขวาจัด","link":"https://www.blognone.com/node/144316","date":1737851040000,"content":"<div><div><div><p>สมาคมผู้ผลิตรถยนต์แห่งยุโรป ACEA ออกรายงานสถิติยอดขายรถยนต์ในทวีปยุโรปปี 2024 ภาพรวมขายได้ 10.6 ล้านคัน เติบโต 0.8% จากปี 2023 โดยยอดขายในบางประเทศหดตัว เช่น ฝรั่งเศส -3.2%, เยอรมนี -1% ในขณะที่สเปนเติบโต 7.1%</p>\n<p>ถ้าดูสัดส่วนยอดขายตามประเภทของรถยนต์ รถน้ำมันเบนซินยังครองส่วนแบ่งสูงสุด 33%, ตามด้วยรถยนต์ไฮบริด (HEV) 30.9% และรถยนต์ไฟฟ้าล้วน (BEV) 13.6% ประเด็นที่น่าสนใจคือยอดขายของรถยนต์ไฟฟ้าล้วน BEV เริ่มลดลงในหลายประเทศ เช่น เยอรมนีและฝรั่งเศส กลายเป็นตลาดรถยนต์ไฮบริด (ทั้ง HEV และ PHEV) เติบโตมากขึ้นแทน</p>\n<p>เมื่อดูยอดขายเป็นรายยี่ห้อ ค่ายรถที่มียอดขายสูงสุดในยุโรปยังเป็น Volkswagen Group 2.84 ล้านคัน เติบโต 3.2%, อันดับสอง Stellantis 1.74 ล้านคัน ลดลง 7.2%, อันดับสาม Renault Group 1.17 ล้านคัน เติบโต 1.9%</p>\n<p>ยี่ห้อที่มีการเปลี่ยนแปลงยอดขายเยอะมีดังนี้</p>\n<ul>\n<li>Toyota +17.5%</li>\n<li>Volvo Cars +28%</li>\n<li>Suzuki +12%</li>\n<li>Tesla -13.1%</li>\n<li>Ford -13.7%</li>\n</ul>\n<p><img alt=\"No Description\" src=\"https://www.blognone.com/sites/default/files/externals/8729becfef8a0b5f3a85ac643e62f759.jpg\" /></p>\n<p>ประเด็นที่น่าสนใจคือยอดขายของ Tesla ตกลงมาก เว็บไซต์ Business Insider อ้างข้อมูลจากบริษัทวิเคราะห์ราคารถยนต์ Argus Media ว่ายอดขายของ Tesla ในเยอรมนี บ้านของ Gigafactory ปี 2024 ลดลงถึง 41% ซึ่งถือว่าลดลงเยอะกว่าค่าเฉลี่ยตลาด BEV ในเยอรมนีที่ลดลง 27%</p>\n<p>ยอดขายของ Tesla ยังลดลงในตลาดหลักๆ ของยุโรปอย่างฝรั่งเศสและอิตาลี แม้สามารถเพิ่มขึ้นในเบลเยียม เนเธอร์แลนด์ สวีเดน สาเหตุหลักๆ มาจากตัวสินค้าของ Tesla ยังไม่เคยถูกอัพเดตนับจาก Model Y ในปี 2021 (Model Y รุ่นใหม่อาจช่วยกู้สถานการณ์ได้) และการแข่งขันที่รุนแรงของผู้ผลิตรถยนต์ BEV รายอื่นๆ ทั้งจากยุโรปและจีน</p>\n<p><a href=\"https://www.blognone.com/node/144174\">การเข้ามายุ่งเกี่ยวกับการเมืองยุโรปของ Elon Musk</a> ย่อมส่งผลต่อยอดขาย Tesla ในยุโรปด้วยเช่นกัน เมื่อมีบริษัทยุโรปหลายแห่งประกาศเลิกใช้ Tesla และหันไปใช้รถยนต์ EV ยี่ห้ออื่นแทน ยังไม่นับรวมผู้บริโภคทั่วไปที่อาจไม่พอใจ Elon Musk เชียร์พรรคฝ่ายขวาจัดทั่วยุโรป และ<a href=\"https://www.blognone.com/node/144266\">ทำท่านาซีในงานรับตำแหน่งประธานาธิบดีของ Donald Trump</a></p>\n<p>คลิปการประท้วงของกลุ่มการเมืองฝ่ายซ้าย ที่ฉายภาพโปรเจคเตอร์ไปยังกำแพงโรงงาน Tesla Gigafactory ในเบอร์ลิน</p>\n<blockquote><p>Activists in Germany projected a message onto the <a href=\"https://twitter.com/Tesla?ref_src=twsrc%5Etfw\">@Tesla</a> factory, tagging <a href=\"https://twitter.com/elonmusk?ref_src=twsrc%5Etfw\">@elonmusk</a>, with the title \"Hitler Salute.\" They highlighted Elon Musk's open support for racist and fascist organizations and politicians. <a href=\"https://t.co/4R9vnvPRMw\">pic.twitter.com/4R9vnvPRMw</a></p>\n<p>— kakasloi (@kakasloi) <a href=\"https://twitter.com/kakasloi/status/1882748222487355676?ref_src=twsrc%5Etfw\">January 24, 2025</a></p></blockquote>\n<p>Michael Lohscheller ซีอีโอของ Polestar บริษัทรถยนต์ไฟฟ้าในเครือ Volvo/Geely ให้สัมภาษณ์ว่าเขาสั่งให้ทีมขายของบริษัทตั้งใจเจาะฐานลูกค้า Tesla แล้ว เพราะสัมผัสได้ว่าคนไม่พอใจ Elon Musk กันมาก</p>\n<p>ล่าสุดเมื่อคืนนี้ Elon Musk วิดีโอคอลล์ไปบนเวทีการประชุมของพรรคขวาจัด AfD ของเยอรมนีด้วย</p>\n<blockquote><p>Elon Musk Addresses Germany’s Far-Right AfD Party In Surprise Rally Appearance—Amid ‘Nazi Salute’ Controversy<a href=\"https://t.co/4rlyy8htbK\">https://t.co/4rlyy8htbK</a> <a href=\"https://t.co/xh7gLZxRrP\">pic.twitter.com/xh7gLZxRrP</a></p>\n<p>— Forbes (@Forbes) <a href=\"https://twitter.com/Forbes/status/1883259827184353407?ref_src=twsrc%5Etfw\">January 25, 2025</a></p></blockquote>\n<p>ที่มา - <a href=\"https://www.acea.auto/pc-registrations/new-car-registrations-0-8-in-2024-battery-electric-13-6-market-share/\">ACEA</a>, <a href=\"https://www.businessinsider.com/elon-musk-tesla-sales-sliding-europe-problem-politics-2025-1\">Business Insider</a></p>\n</div></div></div><div><div>Topics: </div><div><div><a href=\"/topics/tesla\">Tesla</a></div><div><a href=\"/topics/elon-musk\">Elon Musk</a></div><div><a href=\"/topics/europe\">Europe</a></div><div><a href=\"/topics/electric-vehicles\">Electric Vehicles</a></div><div><a href=\"/topics/electric-car\">Electric Car</a></div><div><a href=\"/topics/germany\">Germany</a></div><div><a href=\"/topics/politics\">Politics</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"140ed27dbca72c7ffcca28c0c211271f04298e6e464efb0a292813ebec7d741e","category":"Thai"}
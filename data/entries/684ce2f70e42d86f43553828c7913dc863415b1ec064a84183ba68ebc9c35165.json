{"title":"กูเกิลเปิดตัวที่ชาร์จตัวใหม่ ชาร์จเร็ว 45W แต่ Pixel 9 รองรับชาร์จเร็วสูงสุด 37W","link":"https://www.blognone.com/node/141431","date":1723692251000,"content":"<div><div><div><p>เก็บตกประเด็นจากงานเปิดตัว Pixel 9 ฝั่งของอุปกรณ์เสริม กูเกิลเปิดตัวที่ชาร์จเร็ว 45W <a href=\"https://www.blognone.com/node/141240\">ตรงตามข่าวหลุด</a> โดยต้องซื้อแยกในราคา 29.99 ดอลลาร์ ไม่แถมมากับตัวเครื่องด้วยตามความคาดหมายของยุครักษ์โลก</p>\n<p>แต่สิ่งที่เกินคาดคือ Pixel 9 ทั้ง 4 รุ่นย่อยที่เปิดตัว กลับไม่มีรุ่นไหนเลยที่รองรับชาร์จเร็วเต็มกำลังไฟ 45W (แล้วพี่ทำมาขายใครเนี่ย) โดยสเปกการชาร์จของ Pixel 9 มีดังนี้</p>\n<ul>\n<li>Pixel 9 = 27W</li>\n<li>Pixel 9 Pro = 27W</li>\n<li>Pixel 9 Pro XL = 37W</li>\n<li>Pixel 9 Pro Fold = 21W</li>\n</ul>\n<p>หากเทียบกับสเปกของ Pixel 8 (27W) และ Pixel 8 Pro (30W) เท่ากับสเปกการชาร์จของ Pixel 9 Pro XL เพิ่มมาจากเดิมเล็กน้อย และถ้าเทียบสเปกของ Pixel Fold รุ่นแรกที่รองรับชาร์จเร็ว 30W ก็ต้องบอกว่า Pixel 9 Pro Fold ลดสเปกลงจากเดิมด้วย</p>\n<p><img alt=\"No Description\" src=\"https://www.blognone.com/sites/default/files/externals/a735af3b2be41c866672f4a01b47cea9.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/df3001e9bb768b3f7f5fbe4da4fc0d58.png\" /></p>\n<p>อีกประเด็นที่น่าสนใจคือ Pixel 9 ทุกรุ่นย่อยไม่รองรับ<a href=\"https://www.blognone.com/node/132096\">มาตรฐานการชาร์จไร้สาย Qi2 ที่เพิ่มแม่เหล็ก เข้ากันได้กับ Apple MagSafe</a> โดยกูเกิลให้เหตุผลว่าเป็นเพราะลูกค้ายังไม่ต้องการฟีเจอร์นี้ ทำให้ Pixel 9 ทุกตัวยังรองรับระบบชาร์จไร้สาย Qi เวอร์ชันแรกเหมือนเดิม</p>\n<p><img alt=\"No Description\" src=\"https://www.blognone.com/sites/default/files/externals/d6a714bc6eb19a6b9d20eb07ab1738c3.png\" /></p>\n<p>ที่มา - <a href=\"https://www.droid-life.com/2024/08/14/pixel-9-pro-series-heres-9-things-you-may-have-missed/\">Droid Life</a></p>\n</div></div></div><div><div>Topics: </div><div><div><a href=\"/topics/google-pixel-9\">Google Pixel 9</a></div><div><a href=\"/topics/google\">Google</a></div><div><a href=\"/topics/accessories\">Accessories</a></div><div><a href=\"/topics/charging\">Charging</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"684ce2f70e42d86f43553828c7913dc863415b1ec064a84183ba68ebc9c35165","category":"Thai"}
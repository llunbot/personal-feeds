{"title":"อินเทลเปิดราคา Gaudi 3 ตัวละ 5.8 แสนบาท ถูกกว่า H100 ครึ่งหนึ่ง ชูประสิทธิภาพเหนือกว่า","link":"https://www.blognone.com/node/140543","date":1719192353000,"content":"<div><div><div><p>อินเทลเปิดราคาของ<a href=\"https://www.blognone.com/node/139151\">ชิปเร่งความเร็วปัญญาประดิษฐ์ Gaudi 3 ที่เปิดตัวเมื่อเดือนเมษายน</a> โดยคิดราคา 125,000 ดอลลาร์ (4.6 ล้านบาท) ต่อบอร์ดหนึ่งตัวที่มีชิป Guadi 3 แรม 128GB จำนวน 8 ตัว (หารมาแล้วก็เหลือตัวละประมาณ 16,000 ดอลลาร์ หรือ 5.8 แสนบาท)</p>\n<p>ราคานี้มีผลต่อการแข่งขันไม่น้อย เพราะคู่แข่งที่เป็นเจ้าตลาด NVIDIA H100 รุ่นแรม 80GB ราคาขายบอร์ดอยู่ที่ 30,000 ดอลลาร์ (1 บอร์ด = 1 จีพียู) เทียบราคาต่อชิปแล้วแพงกว่ากันเท่าตัว แถมอินเทลยังโฆษณาว่า Gaudi 3 มีประสิทธิภาพดีกว่า H100 ราว 50%</p>\n<p>ถ้าราคาของ Guadi 3 ยังแพงไปสำหรับองค์กรบางแห่ง อินเทลยังประกาศราคาของ Gaudi 2 รุ่นที่เก่ากว่า โดยตั้งราคาบอร์ดถูกกว่ากันครึ่งหนึ่งเลยคือ 65,000 ดอลลาร์ หารออกมาต่อชิปคือ 8,125 ดอลลาร์ หรือประมาณ 1/4 ของราคาชิป H100</p>\n<p>การที่อินเทลซึ่งเป็นมวยรองๆ ในตลาดชิปเร่งความเร็วปัญญาประดิษฐ์ ใช้กลยุทธ์ตัดราคาเข้าสู้ NVIDIA คงไม่ใช่เรื่องน่าแปลกใจนัก แต่ประเด็นเรื่องราคาอย่างเดียวอาจไม่เพียงพอ เพราะ<a href=\"https://www.blognone.com/node/140490\">วงการปัญญาประดิษฐ์คุ้นเคยกับเทคโนโลยีฝั่ง CUDA กันมายาวนาน</a> ทำให้ต้นทุนของการย้ายค่ายฮาร์ดแวร์มีเยอะกว่าที่คิด แม้<a href=\"https://www.blognone.com/node/138901\">อินเทลและกลุ่มพันธมิตรพยายามสร้างมาตรฐานอื่นขึ้นมาแข่ง</a> และ<a href=\"https://www.blognone.com/node/137290\">ทิศทางของอุตสาหกรรมก็เริ่มขยับให้ไม่ผูกกับ CUDA</a> ก็ตาม</p>\n<p>ที่มา - <a href=\"https://www.tomshardware.com/pc-components/cpus/intels-gaudi-3-will-cost-half-the-price-of-nvidias-h100\">Tom's Hardware</a></p>\n<p><img src=\"https://www.blognone.com/sites/default/files/externals/bb9e0ee31dbbd4e7b0b22ef85573ee40.jpg\" /></p>\n<blockquote><p><a href=\"https://twitter.com/intel?ref_src=twsrc%5Etfw\">@intel</a> discloses the Guadi 2 and 3 prices - $65k &amp; $125k respectively. <a href=\"https://twitter.com/hashtag/Computex2024?src=hash&amp;ref_src=twsrc%5Etfw\">#Computex2024</a> <a href=\"https://t.co/67H1GdsDJp\">pic.twitter.com/67H1GdsDJp</a></p>\n<p>— Jim McGregor (@TekStrategist) <a href=\"https://twitter.com/TekStrategist/status/1797832515945947625?ref_src=twsrc%5Etfw\">June 4, 2024</a></p></blockquote>\n</div></div></div><div><div>Topics: </div><div><div><a href=\"/topics/gaudi\">Gaudi</a></div><div><a href=\"/topics/intel\">Intel</a></div><div><a href=\"/topics/gpu\">GPU</a></div><div><a href=\"/topics/nvidia\">NVIDIA</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"533a9c4533d324f2586003c72f8d0e181be344566c40df7094807107d640075d","category":"Thai"}
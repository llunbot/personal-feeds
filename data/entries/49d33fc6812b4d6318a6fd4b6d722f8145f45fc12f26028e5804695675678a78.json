{"title":"Apple ยอมรับและจะแก้ไขปัญหา Notification Summary ของ Apple Intelligence หลัง BBC โวยมาเกือบเดือน","link":"https://www.blognone.com/node/143960","date":1736230863000,"content":"<div><div><div><p>แอปเปิลออกแถลงการณ์ชี้แจงสำนักข่าว BBC เกี่ยวกับฟีเจอร์สรุปข้อความในการแจ้งเตือน Notification Summary ของ Apple Intelligence ที่สรุปเนื้อหาผิดพลาดไม่ตรงกับเนื้อหาจริง</p>\n<p>แอปเปิลเพิ่มปัญญาประดิษฐ์ <a href=\"https://www.blognone.com/node/142812\">Apple Intelligence</a> มาตั้งแต่ <a href=\"https://www.blognone.com/node/142813\">iOS 18.1</a> ซึ่งหนึ่งในความสามารถที่มีคือการสรุปข้อความแจ้งเตือนหรือ Notification Summary เพื่อลดเวลาที่ผู้ใช้งานต้องไล่อ่านทุกข้อความเตือน รวบสรุปไว้ในบรรทัดเดียว ซึ่งแอปที่แอปเปิลยกตัวอย่างว่ามีประโยชน์สำหรับฟังก์ชันนี้เช่น Messages หรือแอปข่าวต่าง ๆ นั่นเอง</p>\n<p>อย่างไรก็ตามตั้งแต่ฟีเจอร์นี้ออกมา BBC ซึ่งมีแอปบน iOS ด้วย ก็<a href=\"https://www.bbc.com/news/articles/cd0elzk24dno\">รายงาน</a>ปัญหาว่า Apple Intelligence สรุปเนื้อหาผิดไปจากความจริง กรณีแรกคือเหตุการณ์<strong>ยิง</strong>ซีอีโอ United HealthGroup ซึ่ง<strong>คนร้าย</strong>คือ <strong>Luigi Mangione</strong> ได้ถูกตำรวจจับกุม แต่ Notification Summary เขียนสั้น ๆ ว่า Luigi Mangione ได้ยิงตัวเองแล้ว ซึ่งไม่ถูกต้อง แต่แอปเปิลไม่ได้ออกมาชี้แจงอะไร</p>\n<p>เมื่อสัปดาห์ที่แล้ว BBC <a href=\"https://www.bbc.com/news/articles/cx27zwp7jpxo\">รายงาน</a>ข้อผิดพลาดที่พบอีกครั้ง จากเนื้อหาต้นฉบับที่บอกว่า <strong>Luke Littler ชนะ</strong>การแข่งขันปาเป้าชิงแชมป์โลก <strong>PDC World Championship</strong> ในรอบรองชนะเลิศ ก็ย่อเหลือเพียง Luke Littler ชนะ PDC World Championship ซึ่งทำให้เข้าใจผิดได้ว่าเขาเป็นแชมป์รายการนี้ (แม้ต่อมา Littler จะเป็นแชมป์จริง ๆ ก็ตาม) และยังมีกรณีการสรุปที่ผิดไปจากเนื้อหาอีกหลายแบบ ขึ้นอยู่กับการรับแจ้งเตือนของผู้ใช้งานแต่ละคน</p>\n<p>BBC มองว่าความผิดพลาดนี้ส่งผลกระทบทั้งในแง่ความน่าเชื่อถือของ BBC เพราะการสรุปเกิดขึ้นที่ข้อความแจ้งเตือนของแต่ละแอป และยังอาจส่งผลต่อการรับรู้ข้อมูลข่าวสารที่ผิดพลาดในวงกว้างด้วย จึงเรียกร้องให้แอปเปิลออกมาแก้ไขปัญหานี้ หรือปิดการทำงานไปก่อน</p>\n<p>แอปเปิลชี้แจงกับ BBC ว่าบริษัทรับทราบปัญหาที่เกิดขึ้นแล้ว และกำลังแก้ไขออกอัปเดตซอฟต์แวร์ให้มีการอธิบายมากขึ้น หากเป็นการทำงานของ Notification Summary และบอกว่าเป็นข้อความที่สร้างด้วยระบบ Apple Intelligence ซึ่งยังมีสถานะเบต้า หากพบปัญหาก็ให้ผู้ใช้งานรายงานเข้ามา</p>\n<p>ที่มา: <a href=\"https://www.bbc.com/news/articles/cge93de21n0o\">BBC</a></p>\n<p><img alt=\"No Description\" src=\"https://www.blognone.com/sites/default/files/externals/1866a012b45e07139ed9271f8318b22a.png\" /></p>\n</div></div></div><div><div>Topics: </div><div><div><a href=\"/topics/apple-intelligence\">Apple Intelligence</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/llm\">LLM</a></div><div><a href=\"/topics/apple\">Apple</a></div><div><a href=\"/topics/bbc\">BBC</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"49d33fc6812b4d6318a6fd4b6d722f8145f45fc12f26028e5804695675678a78","category":"Thai"}
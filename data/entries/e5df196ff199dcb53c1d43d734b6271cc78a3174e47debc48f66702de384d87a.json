{"title":"Google Pixel Watch 3 เพิ่มรุ่นจอใหญ่ 45 มม. มีฟีเจอร์ตรวจจับชีพจรหยุดเต้น","link":"https://www.blognone.com/node/141402","date":1723592679000,"content":"<div><div><div><p>กูเกิลเปิดตัว <strong>Pixel Watch 3</strong> สมาร์ทวอทช์เรือธงรุ่นล่าสุด มีตัวเลือก 2 ขนาดหน้าปัดคือ 41 มม. เท่าเดิม และ 45 มม. ที่เพิ่มเติมมา หน้าจอมีความสว่างมากขึ้น สูงสุดที่ 2,000 nits ขอบหน้าปัดมีขนาดเล็กลง โดยรุ่น 41 มม. มีพื้นที่หน้าจอเพิ่มขึ้น 10% เทียบกับ Pixel Watch 2</p>\n<p>แบตเตอรีของ Pixel Watch 3 มีขนาดใหญ่ขึ้น โหมดประหยัดพลังงานสามารถใช้งานได้นานถึง 36 ชั่วโมง การชาร์จทำได้เร็วขึ้น 20%</p>\n<p>จุดขายด้านสุขภาพและการออกกำลังกายของ Pixel Watch 3 ในครั้งนี้เน้นไปที่การวิ่ง โดยมีเครื่องมือหลายอย่างช่วยออกแบบวางแผนการวิ่ง และรายงานสถานะทั้งตัวสั่น การส่งเสียงเตือนเมื่อหลุดเพซ หรือระดับหัวใจอยู่ในโซนที่กำหนด</p>\n<p>อีกฟีเจอร์เด่นของ Pixel Watch 3 คือ Loss of Pulse Detection ที่สามารถตรวจจับภาวะหัวใจหยุดเต้นกะทันหัน และทำการโทรสายฉุกเฉินทันที กูเกิลบอกว่าจากการศึกษาพบว่าในหลายกรณีของผู้ป่วยที่หัวใจหยุดเต้นมักอยู่คนเดียว ฟีเจอร์นี้จึงเข้ามาช่วยในกรณีเกิดเหตุไม่คาดคิดดังกล่าว เบื้องต้นฟีเจอร์นี้จะมีให้ใช้เฉพาะในยุโรปก่อน และจะขยายไปยังประเทศอื่นต่อไป</p>\n<p>Pixel Watch 3 เปิดให้สั่งจองล่วงหน้าตั้งแต่วันนี้ โดยรุ่น 41 มม. ราคาเริ่มต้น 349.99 ดอลลาร์ และ 45 มม. เริ่มต้น 399.99 ดอลลาร์ ผ่านช่องทางทั้ง Google Store, Fitbit และตัวแทนจำหน่าย โดยสินค้าเริ่มจัดส่งตั้งแต่ 10 กันยายน 2024</p>\n<p>ที่มา: <a href=\"https://blog.google/products/pixel/google-pixel-watch-3/\">กูเกิล</a></p>\n<p><img alt=\"No Description\" src=\"https://www.blognone.com/sites/default/files/externals/dd2f8269b3cd4c02d64bf23a86541c5c.jpg\" /></p>\n</div></div></div><div><div>Topics: </div><div><div><a href=\"/topics/pixel-watch\">Pixel Watch</a></div><div><a href=\"/topics/smart-watch\">Smart Watch</a></div><div><a href=\"/topics/wear-os\">Wear OS</a></div><div><a href=\"/topics/google\">Google</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e5df196ff199dcb53c1d43d734b6271cc78a3174e47debc48f66702de384d87a","category":"Thai"}
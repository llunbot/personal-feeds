{"title":"[ลือ] AirPods รุ่นใหม่ ตรวจความสามารถในการได้ยินและวัดอุณหภูมิร่างกายได้, มีรุ่น USB-C","link":"https://www.blognone.com/node/134656","date":1688391154000,"content":"<div><div><div><p>Mark Gurman จากสำนักข่าว Bloomberg  ได้ระบุผ่านจดหมายข่าว Power On ว่า Apple กำลังพัฒนาฟีเจอร์ด้านสุขภาพของ AirPods รุ่นใหม่ ให้ทดสอบความสามารถในการได้ยิน และวัดอุณหภูมิร่างกายของผู้ใช้ได้ นอกจากนี้ AirPods รุ่นใหม่อาจเปลี่ยนไปใช้พอร์ตชาร์จ USB-C</p>\n<p>ด้านการทดสอบการได้ยิน ตัว AirPods จะเล่นโทนเสียงต่าง ๆ เพื่อวัดความสามารถในการได้ยิน และปรับการเล่นเสียงให้เหมาะสมกับผู้ใช้ได้ในตัวเอง โดยปัจจุบัน AirPods มีความสามารถนี้อยู่ในตัวแล้ว แต่ในแง่ซอฟต์แวร์ ต้องใช้งานผ่านแอปข้างนอกอย่างเช่น <a href=\"https://apps.apple.com/us/app/mimi-hearing-test/id932496645\">Mimi</a> และในระยะยาว Apple กำลังมองหาโอกาสทางธุรกิจให้กับ AirPods ในตลาดสุขภาพด้านการได้ยินนี้ด้วย</p>\n<p>นอกจากนี้ Apple ยังเพิ่มเซ็นเซอร์ใน AirPods รุ่นใหม่ เพื่อวัดอุณหภูมิของร่างกายผ่านทางช่องหูของผู้ใช้ ซึ่งสามารถวัดค่าได้แม่นย่ำกว่าฟีเจอร์วัดอุณหภูมิจากข้อมือของผู้ใช้ (เทอร์โมมิเตอร์วัดไข้ถึงมีแบบวัดผ่านหู)</p>\n<p>Gurman บอกฟีเจอร์ดังกล่าวอาจจะต้องรอถึงหลักปี ขณะที่การเปลี่ยนแปลงที่อาจจะได้เห็นก่อน คือ AirPods รุ่นใหม่ที่เปลี่ยนไปใช้ USB-C ด้วย หลังจากที่ iPhone 15 จะเปลี่ยนพอร์ตอยู่แล้วจากการถูกบังคับโดย EU</p>\n<p>ที่มา : <a href=\"https://www.bloomberg.com/news/newsletters/2023-07-02/apple-airpods-plans-hearing-test-body-temperature-cheaper-models-usb-c-ljlfwffu?sref=ExbtjcSG\">Bloomberg</a>, via <a href=\"https://www.theverge.com/2023/7/2/23781756/apples-next-airpods-pro-may-check-your-hearing-health-and-take-your-temperature\">The Verge</a></p>\n<p><img src=\"https://www.blognone.com/sites/default/files/externals/f408c4d30b5a06bc79f7c0a335615fa2.jpg\" alt /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/airpods\">AirPods</a></div></div></div>","author":"ydk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c30f9217fbab940688fe43c3f50f87eba9908bb5cd9e902a235da5113b65f073","category":"Thai"}
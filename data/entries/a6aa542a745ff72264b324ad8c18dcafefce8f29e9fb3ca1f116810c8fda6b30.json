{"title":"Supermicro รายงานผลประกอบการเบื้องต้น หลังผู้สอบบัญชีลาออก ซีอีโอบอกกำลังเร่งแก้ปัญหานี้","link":"https://www.blognone.com/node/142955","date":1730850308000,"content":"<div><div><div><p>Supermicro รายงานผลประกอบการเบื้องต้นของไตรมาสที่ 1 ตามปีการเงินบริษัท 2025 สิ้นสุดเดือนกันยายน ยอดขายอยู่ที่ช่วง 5.9-6.0 พันล้านดอลลาร์ ลดลงจากตัวเลขที่บริษัทประเมินไว้ก่อนหน้านี้ซึ่งอยู่ราว 6.0-7.0 พันล้านดอลลาร์ มีกำไรสุทธิแบบ GAAP ประมาณ 0.68-0.70 ดอลลาร์ต่อหุ้น</p>\n<p>สาเหตุที่ Supermicro รายงานผลประกอบการเป็นตัวเลขเบื้องต้น เนื่องจากสัปดาห์ที่แล้วผู้ตรวจสอบบัญชีจาก Ernst &amp; Young ได้ขอลาออกจากการเป็นผู้ตรวจสอบ ระบุว่าพบปัญหาความโปร่งใสในการดำเนินงาน ทำให้ Supermicro ไม่สามารถส่งรายงานงบการเงินประจำปีการเงิน 2024 (สิ้นสุดเดือนมิถุนายน) ได้ทันตามกำหนด 29 สิงหาคม จึงส่งผลมาที่งบการเงินของไตรมาสล่าสุดด้วย</p>\n<p>Supermicro บอกว่าบริษัทได้ตั้งคณะกรรมการอิสระพิเศษ เพื่อตรวจสอบเหตุการณ์ที่เกิดขึ้น ไม่พบหลักฐานและการกระทำที่ไม่ถูกต้องของฝ่ายบริหาร แต่ได้ให้คำแนะนำการปรับปรุงมาตรการกำกับดูแลต่อไป</p>\n<p>Charles Liang ซีอีโอ Supermicro กล่าวในช่วงแถลงผลประกอบการว่าบริษัทกำลังทำงานอย่างเร่งด่วน รวมทั้งการว่าจ้างผู้สอบบัญชีรายใหม่ เพื่อให้ส่งรายงานประจำปี 10-K ทันตามกำหนด</p>\n<p>บริษัทยังให้ตัวเลขคาดการณ์รายได้ของไตรมาสปัจจุบัน อยู่ในช่วง 5.5-6.1 พันล้านดอลลาร์ กำไรสุทธิแบบ GAAP อยู่ที่ราว 0.48-0.58 ดอลลาร์ต่อหุ้น ทั้งนี้ถ้า Supermicro ไม่สามารถส่งรายงานงบประจำปีได้ตามกำหนดที่เลื่อนออกไป มีโอกาสที่ตลาดหุ้นแนสแดคอาจระงับหรือเพิกถอนการซื้อขายหุ้นของ Supermicro ได้</p>\n<p>ที่มา: <a href=\"https://ir.supermicro.com/news/news-details/2024/Supermicro-Announces-an-Update-from-the-Independent-Special-Committee-and-First-Quarter-Fiscal-Year-2025-Preliminary-Financial-Information/default.aspx\">Supermicro</a> และ <a href=\"https://www.cnbc.com/2024/11/05/super-micro-smci-q1-2025-earnings-update.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/55aa2073ca97cc207d6e09e0da2a3964.jpeg\" /></p>\n</div></div></div><div><div>Topics: </div><div><div><a href=\"/topics/supermicro\">Supermicro</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a6aa542a745ff72264b324ad8c18dcafefce8f29e9fb3ca1f116810c8fda6b30","category":"Thai"}
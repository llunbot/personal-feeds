{"title":"[ลือ] Surface Pro 10 และ Surface Laptop 6 ปรับดีไซน์ใหม่ ชูพลัง AI PC, เน้นซีพียู Arm","link":"https://www.blognone.com/node/137428","date":1703898287000,"content":"<div><div><div><p>เว็บไซต์ Windows Central อ้างแหล่งข่าวสายไมโครซอฟท์ ให้ข้อมูลของ Surface Pro 10 และ Surface Laptop 6 ว่าจะเป็นสินค้า <a href=\"https://www.blognone.com/node/137052\">\"AI PC\"</a> ชุดแรกของไมโครซอฟท์ มีกำหนดเปิดตัวช่วงฤดูใบไม้ผลิ 2024 (ราวเดือนมีนาคม-เมษายน)</p>\n<p>ฮาร์ดแวร์ Surface ทั้งสองรุ่นไม่ถูกอัพเดตในปี 2023 คาดว่าเป็นเพราะรอชิปใหม่ที่มี NPU ในตัว โดยจะมีให้เลือกทั้งซีพียู x86 (Intel Core Ultra) และ Arm (Snapdragon X Elite) แต่ไมโครซอฟท์จะชูฝั่ง Arm เด่นกว่า เพราะมีฟีเจอร์ทัดเทียมกับสินค้าฝั่งแอปเปิล โดยเฉพาะเรื่องแบตเตอรี่</p>\n<p>พีซีสาย Arm ชุดนี้มีโค้ดเนมว่า CADMUS (ตั้งชื่อตามเจ้าชายในตำนานกรีก) และพัฒนาให้สอดรับกับ <a href=\"https://www.blognone.com/node/137127\">Windows รุ่นหน้าโค้ดเนม Hudson Valley</a> ที่จะออกตามมาในครึ่งหลังของปี 2024</p>\n<p><strong>Surface Laptop 6</strong> จะได้อัพเดตดีไซน์ใหญ่เป็นครั้งแรกของซีรีส์ ขอบจอบางลง ใช้มุมจอแบบโค้ง มีพอร์ตเพิ่มขึ้น (USB-C x2, USB-A x1) หน้าจอยังมีให้เลือก 2 ขนาดเหมือนเดิมคือ 13.8 และ 15 นิ้ว, ทัชแพดแบบ haptic และมีปุ่มเรียก Copilot บนคีย์บอร์ด การอัพเกรดทั้งดีไซน์และสเปกมีเป้าหมายเพื่อมาต่อสู้กับ MacBook Air</p>\n<p><strong>Surface Pro 10</strong> จะได้อัพเดตดีไซน์เหมือนกัน แต่ไม่เยอะเท่า Surface Laptop 6 โดยเปลี่ยนมาใช้หน้าจอที่สว่างขึ้น เคลือบสารกันสะท้อนดีขึ้น ใช้ขอบจอมุมโค้งเช่นกัน, รุ่นล่างสุดอาจใช้จอความละเอียดลดลงเป็น 2160x1440 แต่รุ่นบนๆ ยังเป็นความละเอียด 2880x1920 เหมือนเดิม, เว็บแคมมีมุมมองกว้างขึ้น, สินค้ารุ่นองค์กรรองรับ NFC ในตัว, คีย์บอร์ด Type Cover ปรับดีไซน์ใหม่ และเพิ่มปุ่ม Copilot</p>\n<p>ที่มา - <a href=\"https://www.windowscentral.com/hardware/surface/microsoft-surface-pro-10-laptop-6-major-update-intel-arm-ai-2024\">Windows Central</a></p>\n<p>ภาพประกอบคือ Surface Pro 9</p>\n<p><img alt=\"No Description\" src=\"https://www.blognone.com/sites/default/files/externals/4c34fc67aaa94674fb5f761b4cc84f96.jpg\" /></p>\n</div></div></div><div><div>Topics: </div><div><div><a href=\"/topics/microsoft-surface\">Microsoft Surface</a></div><div><a href=\"/topics/surface-pro-10\">Surface Pro 10</a></div><div><a href=\"/topics/surface-laptop\">Surface Laptop</a></div><div><a href=\"/topics/microsoft\">Microsoft</a></div><div><a href=\"/topics/rumours\">Rumours</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5c37d4b33f39e226f72798e92c51e8d2f581adf0e9cde4833bfd5188b41b2cd5","category":"Thai"}
{"title":"พบกล่องทีวีแอนดรอยด์ที่ใช้ AOSP ติดมัลแวร์ราว 1.3 ล้านเครื่อง ไม่ผ่านการรับรองจากกูเกิล","link":"https://www.blognone.com/node/142006","date":1726318075000,"content":"<div><div><div><p>บริษัทความปลอดภัย Doctor Web รายงานการแพร่กระจายมัลแวร์ Android.Vo1d ในกล่องทีวีแอนดรอยด์ กลุ่มที่ใช้โค้ดจาก Android Open Source Project (AOSP) จำนวนประมาณ 1.3 ล้านเครื่อง โดยกล่องเหล่านี้ไม่ได้เป็นผลิตภัณฑ์ที่ใช้แบรนด์ Android TV หรือ Google TV จากกูเกิล</p>\n<p>กล่องทีวีแอนดรอยด์ที่พบการแพร่ของมัลแวร์ เป็นกล่องไม่มีแบรนด์ 3 รุ่น ใช้ระบบปฏิบัติการ Android 7.1, Android 10.1, Android 12.1 โดยมีเครื่องกระจายอยู่ในประเทศกำลังพัฒนาหลายประเทศ เช่น บราซิล (28% ของกล่องทั้งหมดที่พบมัลแวร์), โมร็อกโก (7.0%), ปากีสถาน (5.1%) ส่วนละแวกเอเชียตะวันออกเฉียงใต้ มีมาเลเซีย (3%) และอินโดนีเซีย (2%) กรณีของประเทศไทยมีน้อยกว่านั้น แต่ไม่มีข้อมูลตัวเลข</p>\n<p><img alt=\"No Description\" src=\"https://www.blognone.com/sites/default/files/externals/4241901c9c081a15c2aa540a5726232b.png\" /></p>\n<p>อาการที่พบในกล่องที่ติดมัลแวร์ตัวนี้ มีไฟล์ใหม่เกิดขึ้นในระบบ 4 ไฟล์</p>\n<ul>\n<li>/system/xbin/vo1d</li>\n<li>/system/xbin/wd</li>\n<li>/system/bin/debuggerd</li>\n<li>/system/bin/debuggerd_real</li>\n</ul>\n<p>และไฟล์ของระบบถูกแก้ไข 2 ไฟล์คือ install-recovery.sh และ daemonsu</p>\n<p>Doctor Web บอกว่าตอนนี้ยังไม่ชัดเจนว่าช่องโหว่ที่ทำให้มัลแวร์ตัวนี้แพร่กระจายมาในอุปกรณ์เหล่านี้เกิดขึ้นได้อย่างไร แต่คาดว่าเป็นเพราะกล่องทีวีเหล่านี้ไม่อัพเดตแล้ว มีช่องโหว่ความปลอดภัยมากมาย</p>\n<p>เว็บไซต์ Ars Technica สอบถามเรื่องนี้ไปยังกูเกิล และได้คำตอบว่าอุปกรณ์เหล่านี้ไม่ได้ผ่านการรับรอง Google Play Protect กูเกิลจึงไม่มีข้อมูลด้านความปลอดภัยว่าเป็นอย่างไร วิธีการเช็คสามารถกดเข้า Play Store เลือกไอคอนโพรไฟล์ เลือก Settings &gt; About</p>\n<p>ที่มา - <a href=\"https://news.drweb.com/show/?i=14900&amp;lng=en\">Doctor Web</a>, <a href=\"https://arstechnica.com/security/2024/09/researchers-still-dont-know-how-1-3-million-android-streaming-boxes-were-backdoored/\">Ars Technica</a></p>\n</div></div></div><div><div>Topics: </div><div><div><a href=\"/topics/malware\">Malware</a></div><div><a href=\"/topics/android\">Android</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"18a6aa0a1912d0cf5cc8a3a1abb593f01faaaa371a375579b32137e11f55dd9f","category":"Thai"}
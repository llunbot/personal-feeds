{"title":"ประธานบอร์ด Tesla ออกมาปัดข่าวบอร์ดบริหารกำลังหาคนมาเป็นซีอีโอแทน Elon Musk","link":"https://www.blognone.com/node/146206","date":1746179774000,"content":"<div><div><div><p>หลังมีรายงานจาก Wall Street Journal ว่าบอร์ดบริหารของ Tesla <strong>กำลังมองหาตัวเลือกซีอีโอคนใหม่เข้ามาทำหน้าที่แทน Elon Musk</strong> ล่าสุด ประธานบอร์ดบริหารอย่าง Robyn Denholm ออกมาปัดเรื่องนี้แล้ว พร้อมบอกว่าบอร์ดยังเชื่อมั่นในตัว Elon อยู่อย่างเต็มที่</p>\n<p>อย่างไรก็ตาม นักลงทุน นักวิเคราะห์ และแหล่งข่าวที่ใกล้ชิดตั้งข้อสังเกตว่า ซีอีโอผู้นี้ยังมีบริษัทที่ต้องดูแลอยู่อีกถึง 5 บริษัท แถมยังหางานเพิ่มด้วยการเข้าไปเป็นที่ปรึกษาของทรัมป์ใน DOGE โดยล่าสุดมีข่าวออกมาแล้วว่าเขา<a href=\"https://www.blognone.com/node/146000\">ยอมลดบทบาทใน DOGE ลง</a> เพื่อหันกลับมาโฟกัส Tesla</p>\n<p>นักวิเคราะห์มองว่ามูลค่าหุ้นของ Tesla ตอนนี้ส่วนใหญ่มาจากคำมั่นสัญญาในการพัฒนาเทคโนโลยีรถไร้คนขับและหุ่นฮิวมานอยด์ แต่ตอนนี้ก็ยังไม่ถึงขั้นส่งมอบออกมาได้จริง ๆ แถมในตลาด EV ก็ยอดขายตกหลังโดนค่ายจีนตีตลาดมาเรื่อย ๆ</p>\n<p>แต่สิ่งที่ทำให้เรื่องนี้กลืนไม่เข้าคายไม่ออกคือ การหาคนมาแทนที่ Elon Musk ก็เป็นเรื่องที่เสี่ยงเหมือนกัน เพราะเอาเข้าจริงแล้ว Tesla ผูกอยู่กับตัวตนของ Elon ไม่น้อย</p>\n<p>ทางเลือกหนึ่งที่คนภายในเสนออยู่หลายครั้งคือการให้คนอื่นมาบริหารแล้วให้ Elon เป็นผู้นำเชิงสัญลักษณ์แทน แบบเดียวกับที่เขาทำกับ SpaceX โดยให้ Gwynne Shotwell ผู้เป็น COO เป็นคนรับหน้าในการบริหารงาน</p>\n<p><img src=\"https://www.blognone.com/sites/default/files/externals/d2108068713034c6310e70ffbce6f05c.jpg\" alt=\"Elon Musk\" /></p>\n<p>ที่มา: Reuters(<a href=\"https://www.reuters.com/sustainability/sustainable-finance-reporting/tesla-without-musk-board-faces-unique-challenge-whether-he-stays-or-goes-2025-05-01/\">1</a>)(<a href=\"https://www.reuters.com/business/autos-transportation/tesla-board-opened-search-ceo-succeed-elon-musk-wsj-reports-2025-05-01/\">2</a>), <a href=\"https://www.wsj.com/business/autos/tesla-musk-ceo-search-board-0ce61af9\">WSJ</a></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/tesla\">Tesla</a></div><div><a href=\"/topics/spacex\">SpaceX</a></div><div><a href=\"/topics/electric-vehicles\">Electric Vehicles</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fbf6d05f3ae8ca28532e7a907a3e56c331a1213fd83ab2f5cdecb1ef9c3919a9","category":"Thai"}
{"title":"Polestar บริษัทรถยนต์ไฟฟ้าภายใต้ Volvo และ Geely เตรียมเข้าตลาดหุ้นสหรัฐฯ​ ด้วยวิธี SPAC","link":"https://www.blognone.com/node/124967","date":1632756505000,"content":"<div><div><div><p>Polestar ผู้ผลิตรถยนต์ไฟฟ้าสัญชาติสวีเดนเตรียมเข้าตลาดหุ้นด้วยวิธี SPAC โดยคาดว่าหลังจากดีลเสร็จสิ้นจะทำให้บริษัทมีมูลค่าราว 2 หมื่นล้านดอลลาร์ (อ่าน<a href=\"https://brandinside.asia/bi-knowledge-spac-one-of-the-method-to-listing-in-stock-exchange/\">รายละเอียดวิธีการควบกิจการแบบ SPAC</a>)</p>\n<p>สำหรับบริษัท Polestar เป็นแบรนด์เน้นพัฒนารถยนต์ไฟฟ้าภายใต้ Volvo และ Zhejiang Geely Holding (ซึ่ง Geely เป็นผู้ถือหุ้นใหญ่ใน Volvo อีกทีหนึ่ง) ซึ่งปัจจุบัน Polestar มีรถยนต์ชูโรงคือรถซีดาน <a href=\"https://www.blognone.com/node/118013\">Polystar 2</a> และยังมีรถเอสยูวี Polystar 3 อยู่ในแผนที่คาดว่าจะเริ่มขึ้นไลน์การผลิตในปีหน้า</p>\n<p>จุดเด่นของ Polystar คือบริษัทสามารถใช้ไลน์การผลิตของผู้ถือหุ้นใหญ่อย่าง Volvo และ Geely ได้ ทำให้บริษัทไม่ต้องระดมทุนเพื่อไปสร้างโรงงาน ดังนั้นเงินทุนที่ได้รับมาจะทำให้บริษัทนำไปโฟกัสที่งานวิจัยและพัฒนารถยนต์ไฟฟ้าได้เต็มที่</p>\n<p>การเข้าตลาดด้วยวิธี SPAC ของ Polestar จะให้บริษัท SPAC ชื่อ Gores Guggenheim Inc. (ก่อตั้งโดย The Gores Group และ Guggenheim Capital, LLC  ปัจจุบันเทรดในตลาด Nasdaq อยู่แล้วด้วยสัญลักษณ์ GGPI, GGPIW และ GGPIU) เข้ามาซื้อกิจการของ Polestar Performance AB โดยจะชำระเงิน 800 ล้านดอลลาร์ที่ได้จากการระดมทุนของ Gores Guggenheim รวมกับ 250 ล้านดอลลาร์จากนักลงทุนสถาบัน และหลังจากปิดดีลแล้ว บริษัทใหม่จะใช้ชื่อว่า Polestar Automotive Holding UK Limited หุ้นของบริษัทจะเทรดในตลาดหุ้น Nasdaq โดยใช้สัญลักษณ์การซื้อขายว่า PSNY</p>\n<p>ที่มา - <a href=\"https://media.polestar.com/global/en/media/pressreleases/638625\">Polystar</a>, <a href=\"https://techcrunch.com/2021/09/26/swedish-ev-maker-polestar-reportedly-preparing-to-go-spac-at-21b-valuation/\">TechCrunch</a>, <a href=\"https://www.reuters.com/business/autos-transportation/ev-maker-polestar-go-public-20-billion-valuation-via-spac-sources-2021-09-26/\">Reuters</a>, <a href=\"https://electrek.co/2021/09/27/polestar-latest-electric-car-company-to-go-public/\">Electrek</a></p>\n<p><img src=\"https://www.blognone.com/sites/default/files/externals/8b3a9154db454c29e75e6435f4205f74.jpg\" /><br />\nภาพจาก <a href=\"https://media.polestar.com/global/en/media/photos/504364\">Polystar</a></p>\n</div></div></div><div><div>Topics: </div><div><div><a href=\"/topics/polestar\">Polestar</a></div><div><a href=\"/topics/spac\">SPAC</a></div><div><a href=\"/topics/volvo\">Volvo</a></div><div><a href=\"/topics/geely\">Geely</a></div><div><a href=\"/topics/electric-car\">Electric Car</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"50ee50d5bb8644914db0351f6ef9394ce86abb1a574c2ea4d5d4a7448333795b","category":"Thai"}
{"title":"Epic Games Store เผยสถิติปี 2024 ผู้ใช้บนพีซี 295 ล้านคน, แจกเกมฟรี 89 เกม","link":"https://www.blognone.com/node/144697","date":1739592611000,"content":"<div><div><div><p>Epic Games Store เผยสถิติการใช้งานของปี 2024 (<a href=\"https://www.blognone.com/node/138280\">ข่าวของปี 2023</a>)</p>\n<ul>\n<li>ผู้ใช้งานบนพีซี 295 ล้านคน เติบโตจากปีก่อน 25 ล้านคน (เป็นการเติบโตช้าลง เพราะปี 2023 โต 40 ล้านคน)</li>\n<li>จำนวนบัญชี Epic ทั้งหมด 898 ล้านบัญชี (นับรวมผู้เล่น Fortnite และเกมในเครือบนแพลตฟอร์มอื่นๆ และรวมผู้ใช้<a href=\"https://www.blognone.com/node/144292\">สโตร์บนมือถือ</a>) เติบโต 94 ล้านบัญชี</li>\n<li>จำนวนผู้ใช้ต่อวัน (DAU) สูงสุดที่ 37.2 ล้านคน จำนวนผู้ใช้ต่อเดือน (MAU) สูงสุดที่ 74 ล้านคน ลดลง 1% แต่ถ้านับจำนวน DAU เฉลี่ย 31.5 ล้านคน และ MAU เฉลี่ย 67.2 ล้านคน เพิ่มขึ้น 6% เท่ากัน (peak ลดลง, average เพิ่ม)</li>\n<li>ตลอดปี 2024 มีเกมขึ้นขายบน Epic Games Store ทั้งหมด 1,100 เกม จำนวนเกมทั้งหมดเกิน 4,000 เกม</li>\n<li>การใช้จ่ายผ่าน Epic Games Store บนพีซี รวม 1.09 พันล้านดอลลาร์ เติบโต 15% แต่ถ้านับเฉพาะเกมจากผู้พัฒนารายอื่นที่จ่ายเงินผ่าน Epic Payments รวมมูลค่า 255 ล้านดอลลาร์ ลดลง 18% (แปลว่าจำนวนรายได้รวมโต แต่สัดส่วนมาจากเกมของ Epic เองมากขึ้น)</li>\n<li>จำนวนเกมฟรีที่แจกในปี 2024 รวม 89 เกม มูลค่ารวม 2,229 ดอลลาร์ มีจำนวนการกดรับเกมฟรี 595 ล้านครั้ง เติบโตขึ้นจากปี 2023 ทุกตัวชี้วัด</li>\n</ul>\n<p><img alt=\"No Description\" src=\"https://www.blognone.com/sites/default/files/externals/9c474cc0a17a77367c41fa3c2fa0ddcb.jpg\" /></p>\n<p>ในช่วงปลายปี 2024 Epic ออกโครงการ Launch Everywhere with Epic จูงใจให้เกมที่สร้างด้วย Unreal Engine นำเกมมาลงขายใน Epic Games Store พร้อมกับสโตร์อื่นๆ (ไม่ใช่ขายบน Steam ก่อนแล้วมาขาย Epic ทีหลัง) แลกกับการลดค่าไลเซนส์เอนจินจาก 5% เหลือ 3.5% บนทุกแพลตฟอร์ม</p>\n<p>ส่วนแผนงานในปี 2025 แน่นอนว่าจุดโฟกัสหลักไปอยู่ที่ Epic Games Store บนมือถือที่มีคิวเพิ่มฟีเจอร์อีกหลายอย่าง ส่วน Epic Games Store เวอร์ชันพีซี จะเพิ่ม Download Manager ตัวใหม่ ควบคุมตารางเวลาดาวน์โหลดได้ จัดคิวได้, รองรับการทำพรีโหลดเกมก่อนวันวางขาย, ระบบ voice chat ตัวใหม่, ปรับปรุงระบบค้นหา และรองรับการขายแอพบนพีซีตัวอื่นๆ ที่ไม่ใช่เกม</p>\n<p>ที่มา - <a href=\"https://store.epicgames.com/en-US/news/epic-games-store-2024-year-in-review\">Epic Games</a></p>\n<p><img alt=\"No Description\" src=\"https://www.blognone.com/sites/default/files/externals/9f30861ba013f78f6545d73950e61f84.jpg\" /></p>\n</div></div></div><div><div>Topics: </div><div><div><a href=\"/topics/epic-games\">Epic Games</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ecf84475b176e739789a02eef5a21493d28894d82519cee9c9df5ac808501549","category":"Thai"}
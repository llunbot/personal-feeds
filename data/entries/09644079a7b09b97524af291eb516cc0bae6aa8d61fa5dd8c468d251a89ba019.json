{"title":"ผลทดสอบ ChatGPT แก้โจทย์โปรแกรมมิ่ง ทำได้ค่อนข้างดีเฉพาะโจทย์ที่เก่ากว่าปี 2021","link":"https://www.blognone.com/node/140804","date":1720533225000,"content":"<div><div><div><p>มีงานวิจัยจากคณะนักวิจัยชาวจีน ทดลองนำ ChatGPT ไปทำโจทย์โปรแกรมมิ่งจำนวน 728 ข้อ ที่เขียนด้วยภาษาโปรแกรมยอดนิยม 5 ภาษา (C, C++, Java, Python, JavaScript) รวมถึงวิเคราะห์ช่องโหว่ CWE จำนวน 18 ช่องโหว่ แล้วมาประเมินว่าได้ผลลัพธ์ดีแค่ไหน</p>\n<p>จากการประเมินของทีมวิจัยพบว่า ChatGPT ทำผลลัพธ์ออกมาได้ค่อนข้างดี (fairly good) ทำโจทย์ระดับง่าย กลาง ยาก ได้คะแนนผ่าน 89%, 71%, 40% ตามลำดับ</p>\n<p>อย่างไรก็ตาม จุดอ่อนของ ChatGPT คือทำโจทย์ที่เกิดขึ้นหลังปี 2021 ไม่ค่อยได้ โดยหลายครั้งถึงขั้นไม่เข้าใจคำถามเลยด้วยซ้ำ แม้ว่าเป็นคำถามระดับง่ายก็ตาม อัตราทำโจทย์สำเร็จระดับง่ายลดเหลือ 52% และอัตราทำโจทย์ระดับยากเหลือ 0.66%</p>\n<p>เหตุผลนั้นตรงไปตรงมาว่า ChatGPT ถูกเทรนด้วยโจทย์ที่สร้างขึ้นก่อนปี 2021 และตัวโมเดลไม่ได้มีความสามารถเชิงคิดวิเคราะห์เหมือนมนุษย์มี ดังนั้นเมื่อเจอโจทย์ที่ไม่เคยเห็นมาก่อน (เกิดขึ้นหลังปี 2021) อัตราการทำโจทย์ได้ถึงลดลงมากนั่นเอง</p>\n<p>ที่มา - <a href=\"https://spectrum.ieee.org/chatgpt-for-coding\">IEEE</a>, <a href=\"https://ieeexplore.ieee.org/document/10507163\">เปเปอร์</a></p>\n<p><img alt=\"No Description\" src=\"https://www.blognone.com/sites/default/files/externals/b2561344807db27df7eefddc20064056.png\" /></p>\n<p>ตัวอย่างการใช้ ChatGPT แก้โจทย์จาก Google CodeJam</p>\n</div></div></div><div><div>Topics: </div><div><div><a href=\"/topics/chatgpt\">ChatGPT</a></div><div><a href=\"/topics/llm\">LLM</a></div><div><a href=\"/topics/programming\">Programming</a></div><div><a href=\"/topics/research\">Research</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"09644079a7b09b97524af291eb516cc0bae6aa8d61fa5dd8c468d251a89ba019","category":"Thai"}
{"title":"อินเทลจับมือ Synopsys รองรับเครื่องมือออกแบบชิป ในกระบวนการผลิต Intel 3 และ 18A","link":"https://www.blognone.com/node/135326","date":1692278983000,"content":"<div><div><div><p>อินเทลประกาศความร่วมมือกับ Synopsys ผู้สร้างซอฟต์แวร์ออกแบบชิปชื่อดัง เพื่อขยายความเข้ากันได้ของซอฟต์แวร์ EDA (electronic design automation) และทรัพย์สินทางปัญญา แบบแปลนชิปต่างๆ ของ Synopsys ให้ทำงานร่วมกับกระบวนการผลิต Intel 3 และ Intel 18A ของธุรกิจรับจ้างผลิตชิป Intel Foundry Services (IFS)</p>\n<p>ผลคือบริษัทออกแบบชิปที่ไม่มีโรงงาน และใช้ซอฟต์แวร์ของ Synopsys จะเข้าไปจ้างอินเทลผลิตชิปได้ง่ายขึ้นในอนาคต (เมื่อ Intel 3 เริ่มใช้งานในปี 2024, ตอนนี้ยังเป็น Intel 7 ที่ใช้ใน Raptor Lake) ตามแผนธุรกิจ IDM 2.0 ของอินเทล ที่เปิดโรงงานของตัวเองให้คนนอกเข้ามาจ้างผลิตได้ด้วย</p>\n<p>Steve Leibson นักวิเคราะห์อุตสาหกรรมชิปจากบริษัท Tirias Research ให้ความเห็นกับ VentureBeat ว่าการจะเป็นโรงงานผลิตชิปรายสำคัญ จำเป็นต้องมีความร่วมมือกับบริษัทเจ้าของเครื่องมือออกแบบชิปรายใหญ่ๆ อย่าง Synopsys ให้ครบทุกราย เพราะลูกค้าที่มาจ้างผลิตต้องการทางเลือกว่าโรงงานไหนตอบโจทย์ที่สุด การที่อินเทลจับมือกับ Synopsys ได้จึงถือเป็นมาตรการขั้นต่ำที่ควรทำได้</p>\n<p>ที่มา - <a href=\"https://www.intel.com/content/www/us/en/newsroom/news/intel-partnership-news-aug-2023.html#gs.3yllf5\">Intel</a>, <a href=\"https://venturebeat.com/ai/intel-partners-with-synopsys-for-designing-chips-for-contract-manufacturing/\">VentureBeat</a></p>\n</div></div></div><div><div>Topics: </div><div><div><a href=\"/topics/synopsys\">Synopsys</a></div><div><a href=\"/topics/intel\">Intel</a></div><div><a href=\"/topics/semiconductor\">Semiconductor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7a332de4ecd2a01562c3b329530c0b12a800079051c822433a2ee25cbb4c90e1","category":"Thai"}
{"title":"Bluesky ชี้แจงหลังมีคนเผยแพร่ Dataset 1 ล้านโพสต์จากแพลตฟอร์มสำหรับเทรน AI ยอมรับว่าอยู่นอกการควบคุม","link":"https://www.blognone.com/node/143351","date":1732686665000,"content":"<div><div><div><p>เหตุผลหนึ่งที่ทำให้ครีเอเตอร์หลายคนย้ายจาก X มาอยู่ Bluesky เพราะ<a href=\"https://www.blognone.com/node/142629\">นโยบายเรื่องการนำข้อมูลไปเทรนปัญญาประดิษฐ์</a> ซึ่ง Bluesky ก็อ้าแขนรับพร้อมบอกว่าจะไม่มีการนำโพสต์เนื้อหาของผู้ใช้งานมาเทรน AI แบบ X</p>\n<p>อย่างไรก็ตามแม้ Bluesky จะไม่นำข้อมูลไปเทรนเอง แต่มีข้อสังเกตว่า Bluesky ก็ดูไม่ได้ปิดกั้นการดูดข้อมูลโพสต์เนื้อหาออกไป ซึ่งอาจถูกนำไปเทรน AI ได้อยู่ดี ล่าสุดเลยมีประเด็นว่าพนักงานของ Hugging Face ได้เผยแพร่ชุดข้อมูลโพสต์ที่ดูดมาจาก Bluesky จำนวน 1 ล้านโพสต์ด้วย API ซึ่งต่อมาเขาก็ลบ repo นี้ออกไป <a href=\"https://bsky.app/profile/danielvanstrien.bsky.social/post/3lbvih4luvk23\">พร้อมขอโทษ</a>ที่ละเมิดด้านความโปร่งใสและการยินยอมใช้งานข้อมูล ซึ่งทั้งหมดเป็นความผิดพลาด</p>\n<p>Bluesky ชี้แจงในเวลาต่อมาว่าแพลตฟอร์มนี้เป็นโซเชียลที่เปิดเป็นสาธารณะ กระบวนการเข้าถึงข้อมูลจึงใช้แนวทางการ<a href=\"https://www.blognone.com/node/140739\">กำหนดค่าใน robots.txt</a> แบบเว็บไซต์อื่น สิ่งที่ Bluesky จะทำเพิ่มเติมคือการให้ผู้ใช้งานกำหนดได้ว่ายินยอมให้ข้อมูลถูกนำไปเทรน AI ได้หรือไม่ อย่างไรก็ตาม Bluesky ไม่สามารถตามไปบังคับการใช้งานข้อมูลนี้ภายนอกพื้นที่ของแพลตฟอร์มได้ จึงเป็นเรื่องของนักพัฒนาที่จะเคารพการใช้งานข้อมูลเหล่านั้นให้ถูกต้อง ในตอนนี้ Bluesky ได้พูดคุยในฝั่งวิศวกรรมและฝ่ายกฎหมายถึงแนวทางปฏิบัติต่อไป</p>\n<p>ที่มา: <a href=\"https://www.theverge.com/2024/11/26/24307111/bluesky-wont-use-your-posts-for-ai-training-but-can-it-stop-anyone-else\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/8f97fe5037878a3a8e91412679071253.jpeg\" /></p>\n</div></div></div><div><div>Topics: </div><div><div><a href=\"/topics/bluesky\">Bluesky</a></div><div><a href=\"/topics/social-network\">Social Network</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6422f8a331339577abbdc76be7418cb928c66455a70f4a146bdac4c6a8ef2003","category":"Thai"}
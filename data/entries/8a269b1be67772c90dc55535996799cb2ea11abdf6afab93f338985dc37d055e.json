{"title":"ส่องยอดเกม AAA บนแพลตฟอร์ม Apple: ดาวน์โหลดเยอะแค่วันแรก, คนซื้อเกมเต็มมีน้อย","link":"https://www.blognone.com/node/140673","date":1719831450000,"content":"<div><div><div><p>ตั้งแต่เข้าสู่ยุค Apple Silicon หนึ่งในแนวทางที่ Apple เริ่มเน้นและพยายามจะเปิดตลาดมากขึ้นคือหมวดของเกม ทั้งในแง่ของการนำเกมระดับ AAA อย่างแฟรนไชส์ Resident Evil, Assassin’s Creed และ Death Stranding หรืออย่างการออก<a href=\"https://www.blognone.com/node/134215\">เครื่องมือพอร์ตเกมอย่าง Game Porting Toolkit</a> ที่เพิ่งเปิดตัวเวอร์ชัน 2 ไปในงาน WWDC 2024 แต่ทว่าการทุ่มทุนของ Apple ในครั้งนี้อาจยังไม่ได้ผลลัพท์ที่ดีเท่าไหร่นัก</p>\n<p>จากบทความของ Neil Long บนเว็บไซต์ mobilegamer.biz เผยยอดขายเกมในช่วง 12 เดือนที่ผ่านมาของ <a href=\"https://www.blognone.com/node/136652\">Resident Evil 4</a>, <a href=\"https://www.blognone.com/node/135712\">Resident Evil Village, Death Stranding และ Assassin’s Creed Mirage</a> โดยอ้างอิงจาก AppMagic บริษัทวิเคราะห์ตลาดแอปพลิเคชันว่าเกมเหล่านี้ทำยอดขายและยอดดาวน์โหลดได้ค่อนข้างล้มเหลวดังนี้</p>\n<p><img alt=\"No Description\" src=\"https://www.blognone.com/sites/default/files/externals/ea275d6615cab53e2a4efcb41d89d680.png\" /></p>\n<ul>\n<li><strong>Assassin’s Creed Mirage</strong> มียอดดาวน์โหลด 279,000 ครั้ง มีคนจ่ายซื้อประมาณ 5,750 คน รายได้รวมจนถึงปัจจุบัน 221,000 ดอลลาร์ น้อยกว่า Assassin's Creed Rebellion เกมมือถือที่ทำรายได้ 981,000 ดอลลาร์ในช่วงระยะเวลา 12 เดือนแรก</li>\n<li><strong>Resident Evil Village</strong> ยอดดาวน์โหลด 817,000 ครั้ง รายได้รวม 420,000 ดอลลาร์ มีคนจ่ายเงินซื้อเกมอยู่ประมาณ 34,000 คน</li>\n<li><strong>Resident Evil 4 Remake</strong> ยอดดาวน์โหลด 6 เดือนอยู่ที่ 710,000 ครั้ง รายได้รวม 347,000 ดอลลาร์ มีคนจ่ายเงินซื้อเกมประมาณ 15,000 คน</li>\n<li><strong>Death Stranding</strong> เพิ่งวางขายเมื่อเดือนมกราคมที่ผ่านมา ยอดดาวน์โหลดประมาณ 23,000 ครั้ง รายได้ประมาณ 348,000 ดอลลาร์</li>\n</ul>\n<p>นอกจากนี้ยังมีข้อมูลอีกทางของ Appfigures บริษัทวิเคราะห์ตลาดแอปพลิเคชันอีกแห่งเผยว่ายอดดาวน์โหลดของ Assassin’s Creed Mirage นั้นสูงแค่วันแรกที่เปิดให้ดาวน์โหลดเท่านั้น โดยเฉลี่ยแล้วปัจจุบันมียอดดาวน์โหลดรายวันต่ำกว่า 3,000 ครั้ง ในขณะที่จำนวนคนที่ซื้อเกมเต็มมีประมาณ 80 คนต่อวันเท่านั้น</p>\n<p><img alt=\"No Description\" src=\"https://www.blognone.com/sites/default/files/externals/bf611bb499b62d1f5612dea2d82172f9.png\" /><img alt=\"No Description\" src=\"https://www.blognone.com/sites/default/files/externals/1859fcde6b2980cdd5fc71077fbd0635.png\" /></p>\n<p>Randy Nelson จาก Appfigures วิเคราะห์ว่าเกม AAA อาจขายได้ยากบนแฟลตฟอร์มสมาร์ทโฟน และเผลอ ๆ ผู้ใช้ iPhone อาจมีเครื่องเกมคอนโซลของเขาอยู่แล้ว และสามารถเล่นเกมพวกนี้ในความละเอียดระดับ 4K และคุณภาพเสียงระดับเดียวกับโรงภาพยนตร์ได้ในราคาเกมเท่ากันหรือถูกกว่า</p>\n<p>Andrei Zubov จาก AppMagic วิเคราะห์ว่าเกมที่ถูกนำมาลงบนแพลตฟอร์มของ Apple แต่ละเกมนั้นผ่านช่วงที่ทำรายได้สูงสุดจากตอนลงเครื่องอื่นไปก่อนหน้านี้แล้ว หนำซ้ำเกมระดับพรีเมียมในตลาดสมาร์ทโฟนส่วนใหญ่มีแต่เกมอินดี้ ซึ่งเกมพวกนี้จะมีการควบคุมที่ไม่ซับซ้อน เน้นไปที่ศิลปะอันเป็นเอกลักษณ์มากกว่ากราฟิกสวย ๆ เหมาะแก่การเล่นระยะสั้น และส่วนใหญ่เป็นเกมเล่นฟรี</p>\n<p>Zubov กล่าวเพิ่มว่าตลาดเกมของสมาร์ทโฟนคงแยกกับตลาดเกมคอนโซลไปอีกสักพัก แต่ในมุมมองการตลาด Apple คิดถูกแล้วที่ตัดสินใจขยายตลาดให้รองรับเกม AAA เพราะอย่างน้อยก็กระตุ้นให้คนมาซื้อโทรศัพท์รุ่น Pro เพิ่มขึ้นเล็กน้อย</p>\n<p>ที่มา - <a href=\"https://mobilegamer.biz/those-assassins-creed-resident-evil-and-death-stranding-ports-have-bombed/\">Mobilegamer.biz</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/games\">Games</a></div><div><a href=\"/topics/ios\">iOS</a></div><div><a href=\"/topics/ipados\">iPadOS</a></div><div><a href=\"/topics/resident-evil\">Resident Evil</a></div><div><a href=\"/topics/death-stranding\">Death Stranding</a></div><div><a href=\"/topics/assassin%E2%80%99s-creed\">Assassin’s Creed</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8a269b1be67772c90dc55535996799cb2ea11abdf6afab93f338985dc37d055e","category":"Thai"}
{"title":"เผย Super Mario RPG ภาครีเมค พัฒนาโดย ArtePiazza สตูดิโอที่เคยทำ Dragon Quest","link":"https://www.blognone.com/node/136702","date":1699754686000,"content":"<div><div><div><p><a href=\"https://www.blognone.com/node/134474\">เมื่อกลางปีนี้ นินเทนโดประกาศรีเมค Super Mario RPG เกมปี 1996 ที่ร่วมพัฒนากับ Square Enix</a> โดยมีกำหนดวางขาย 17 พฤศจิกายน 2023 บน Nintendo Switch</p>\n<p>ก่อนหน้านี้ยังไม่มีรายละเอียดมากนักว่า Super Mario RPG Remake ใช้สตูดิโอไหนพัฒนา (เกมต้นฉบับพัฒนาโดย Square แต่สิทธิ์ความเป็นเจ้าของอยู่กับนินเทนโด) ล่าสุดมีคนได้เห็นแผ่นเกม Super Mario RPG และพบว่างานพัฒนาเกมทำโดย ArtePiazza โดยยังมี Ayako Moriwaki จากนินเทนโดเป็นผู้กำกับเกม</p>\n<p>ArtePiazza อาจเป็นชื่อที่ไม่รู้จักกันแพร่หลายนัก สตูดิโอก่อตั้งในปี 1989 และมีผลงานช่วยพัฒนาเกม Dragon Quest ให้กับ Enix (ในยุคนั้น) และ Square Enix (ในยุคถัดมา) หลายภาค เช่น III, VII เวอร์ชันต้นฉบับ IV, V, IV เวอร์ชันพอร์ต และล่าสุดคือ XI เวอร์ชัน 2D</p>\n<p>อีกประเด็นที่น่าสนใจคือ Ayako Moriwaki จะเป็นผู้กำกับเกมหญิงคนแรกๆ ของนินเทนโดด้วย เธอร่วมงานกับนินเทนโดในช่วงปี 2013 โดยเป็นฝ่ายประสานงานเกม Mario &amp; Luigi: Dream Team และผลงานล่าสุดคือเป็นผู้ช่วยผู้กำกับเกม Pikmin 4</p>\n<p>อดีตทีมงาน Super Mario RPG หลายคนยังมีชื่อขึ้นเครดิตในเกมภาครีเมค เช่น Yoshihiko Maekawa ผู้กำกับร่วม, Yoko Shimomura ผู้ประพันธ์เพลง, ดีไซเนอร์ Taro Kudo</p>\n<p><img src=\"https://www.blognone.com/sites/default/files/externals/bd96373f860323fa83d971fa37662e51.jpg\" /></p>\n<p>ที่มา - <a href=\"https://www.eurogamer.net/super-mario-rpg-has-been-developed-by-dragon-quest-studio-artepiazza\">Eurogamer</a></p>\n</div></div></div><div><div>Topics: </div><div><div><a href=\"/topics/mario\">Mario</a></div><div><a href=\"/topics/games\">Games</a></div><div><a href=\"/topics/nintendo\">Nintendo</a></div><div><a href=\"/topics/dragon-quest\">Dragon Quest</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"807573cd65e3f72b2fd5f90bdf82014495fa66d2ce9d7499869bb3ca74c88684","category":"Thai"}
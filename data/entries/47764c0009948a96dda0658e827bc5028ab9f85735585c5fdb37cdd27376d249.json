{"title":"Apple รายงานผลประกอบการ บอกภาษีนำเข้ากระทบค่าใช้จ่ายไตรมาสปัจจุบัน 900 ล้านดอลลาร์","link":"https://www.blognone.com/node/146191","date":1746142775000,"content":"<div><div><div><p>แอปเปิลรายงานผลประกอบการประจำไตรมาสเดือนมีนาคม 2025 มีรายได้รวม 95,359 ล้านดอลลาร์ เพิ่มขึ้น 5% เทียบกับ<a href=\"https://www.blognone.com/node/139555\">ไตรมาสเดียวกันในปีก่อน</a> กำไรสุทธิอยู่ 24,780 ล้านดอลลาร์</p>\n<p>รายได้แยกตามภูมิภาคที่แอปเปิลรายงานมีการเติบโตทุกกลุ่มยกเว้นจีนแผ่นดินใหญ่ที่รายได้ลดลง 2% เป็น 16,002 ล้านดอลลาร์ ส่วนกลุ่มเอเชียแปซิฟิกยกเว้นจีนกับญี่ปุ่น รายได้เพิ่มขึ้น 8% เป็น 7,290 ล้านดอลลาร์ และทวีปอเมริการายได้เพิ่มขึ้น 8% เป็น 40,315 ล้านดอลลาร์</p>\n<p>รายได้แยกตามกลุ่มสินค้าเป็นดังนี้</p>\n<ul>\n<li>iPhone รายได้ 46,841 ล้านดอลลาร์ เพิ่มขึ้น 2%</li>\n<li>iPad รายได้ 6,402 ล้านดอลลาร์ เพิ่มขึ้น 15%</li>\n<li>Mac รายได้ 7,949 ล้านดอลลาร์ เพิ่มขึ้น 7%</li>\n<li>กลุ่ม Wearable, Home และอุปกรณ์เสริม 7,522 ล้านดอลลาร์ ลดลง 5%</li>\n<li>ธุรกิจรายได้ 26,645 ล้านดอลลาร์ เพิ่มขึ้น 12%</li>\n</ul>\n<p><img src=\"https://www.blognone.com/sites/default/files/externals/e34ef6b56857ee975a6a8f1b7b42626b.png\" alt=\"\" /></p>\n<p>ประเด็นอื่นจากช่วงแถลงผลประกอบการโดยซีอีโอ Tim Cook และซีเอฟโอ Kevan Parekh มีดังนี้</p>\n<ul>\n<li>ผลกระทบจากนโยบายภาษีนำเข้ามีจำกัดในไตรมาสเดือนมีนาคม เนื่องจากสามารถ<a href=\"https://www.blognone.com/node/145752\">ปรับซัพพลายเชนได้</a></li>\n<li>คาดได้รับผลกระทบจากนโยบายภาษีนำเข้าในไตรมาสปัจจุบัน 900 ล้านดอลลาร์ หากไม่มีการเปลี่ยนแปลงนโยบายอีก</li>\n<li>Cook ยอมรับว่าประเมินผลกระทบของภาษีนำเข้า หลังจากไตรมาสเดือนมิถุนายนได้ยากมาก เพราะไม่รู้จะเกิดอะไรขึ้นอีก</li>\n<li>Cook ไม่แสดงความเห็น เรื่องแอปเปิลอาจขึ้นราคาสินค้าเพื่อชดเชยผลกระทบ</li>\n<li>ประเด็น<a href=\"https://www.blognone.com/node/146177\">คำสั่งศาลเรื่อง App Store ในอเมริกา</a> แอปเปิลไม่เห็นด้วยอย่างยิ่ง แต่จะปฏิบัติตามคำสั่งศาล และยื่นอุทธรณ์ต่อไป</li>\n<li>ประเด็น Siri รุ่นใหม่ที่ล่าช้ากว่ากำหนด Cook บอกว่าทั้งหมดแค่ต้องใช้เวลาพัฒนานานกว่าที่เราคิดไว้</li>\n<li>Cook บอกว่ายอดขาย iPhone ในประเทศที่ Apple Intelligence รองรับ เติบโตดีกว่าประเทศที่ยังไม่มี</li>\n<li>iPad ที่ขายได้ครึ่งหนึ่งในไตรมาสที่ผ่านมาเป็นลูกค้าใหม่</li>\n<li>Apple TV+ ทำสถิติผู้ชมสูงสุดใหม่</li>\n</ul>\n<p>Tim Cook ให้สัมภาษณ์กับ CNBC เพิ่มเติมเรื่องการจัดการซัพพลายเชน ว่าตอนนี้เกือบครึ่งหนึ่งของ iPhone ที่ขายในอเมริกาผลิตในอินเดีย ส่วนสินค้าอื่นส่วนใหญ่ผลิตในเวียดนามที่ภาษีนำเข้าต่ำกว่าจีน อย่างไรก็ตามสินค้าที่ขายในประเทศอื่น ส่วนใหญ่ยังผลิตในจีน</p>\n<p>ที่มา: <a href=\"https://www.apple.com/newsroom/2025/05/apple-reports-second-quarter-results/\">แอปเปิล</a>, <a href=\"https://www.macrumors.com/2025/05/01/apple-earnings-call-q2-2025/\">MacRumors</a>, <a href=\"https://www.cnbc.com/2025/05/01/apple-aapl-earnings-report-q2-2025-.html\">CNBC</a></p>\n<p><img src=\"https://www.blognone.com/sites/default/files/externals/f4fe09f69cbcff90a1ce6c4ba42159ea.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"47764c0009948a96dda0658e827bc5028ab9f85735585c5fdb37cdd27376d249","category":"Thai"}
{"title":"TDRI พบงานสายคอม-คณิต-วิศวะ-สถาปัตย์ กว่า 70% อยากได้คนมีประสบการณ์อย่างน้อย 1 ปี","link":"https://www.blognone.com/node/144842","date":1740134620000,"content":"<div><div><div><p>TDRI หรือ สถาบันวิจัยเพื่อการพัฒนาประเทศไทย เปิดรายงานผลวิเคราะห์สถานะความต้องการแรงงาน และทักษะแรงงานที่นายจ้างต้องการ จากการรวบรวมประกาศรับสมัครงานออนไลน์จาก 23 เว็บไซต์รับสมัครงานในไตรมาสที่ 4/2024 โดยทีม Big Data</p>\n<p>TDRI ได้แบ่งประกาศรับสมัครงานออกเป็น 3 กลุ่มคือ</p>\n<ul>\n<li>กลุ่มที่ไม่ต้องการประสบการณ์หรือเด็กจบใหม่ (entry-level)</li>\n<li>กลุ่มที่ต้องการประสบการณ์ขั้นต่ำ 1-2 ปี (junior)</li>\n<li>กลุ่มที่ต้องการประสบการณ์ขั้นต่ำ 3 ปีขึ้นไป (สูงกว่า junior)</li>\n</ul>\n<p>รายงานระบุว่างานด้านคอมพิวเตอร์และคณิตศาสตร์ และงานด้านสถาปัตยกรรมและวิศวกรรม ถือเป็นกลุ่มวิชาชีพที่ต้องใช้ทักษะและความรู้เฉพาะทาง เนื่องจากเน้นกลุ่มคนที่มีประสบการณ์ เห็นได้จากสัดส่วนตำแหน่งงานที่ต้องการประสบการณ์ดังนี้:</p>\n<ul>\n<li>ไม่ต้องการประสบการณ์ ประมาณ 15-18%</li>\n<li>ต้องการประสบการณ์ขั้นต่ำ 1-2 ปี ประมาณ 36-40%</li>\n<li>ต้องการประสบการณ์ขั้นต่ำ 3 ปีขึ้นไป ประมาณ 33-35%</li>\n</ul>\n<p>สำหรับทักษะทั่วไปที่งานด้านคอมพิวเตอร์และคณิตศาสตร์ต้องการมากที่สุดคือ ภาษาอังกฤษ (34.8%), การแก้ปัญหา (32.8%), และทักษะการสื่อสารด้วยวาจา (22.3%) ส่วนทักษะเจาะจงที่ต้องการมากที่สุดคือ SQL (11.9%), Python (11.4%), และ JavaScript (9.1%)</p>\n<p>ส่วนทักษะทั่วไปที่งานด้านสถาปัตยกรรมและวิศวกรรมต้องการมากที่สุดคือ ภาษาอังกฤษ (38.5%), การแก้ปัญหา (30.2%), และการสื่อสาร (19.3%) ส่วนทักษะเจาะจงที่ต้องการมากที่สุดคือ การจัดการโครงการ (22.9%), วิศวกรรมไฟฟ้า (11.2%), และวิศวกรรมเครื่องกล (11.2%)</p>\n<p>ถึงแม้งานกลุ่มนี้เป็นตำแหน่งงานวิชาชีพและมีเส้นทางอาชีพ (career path) ที่ดี แต่มีตำแหน่งงานสำหรับเด็กจบใหม่ไม่มากนัก ซึ่ง TDRI มองว่าอาจทำให้เกิดปัญหาไม่สามารถป้อนคนเข้าสู่ตลาดแรงงาน และเมื่อผู้สมัครงานไม่มีโอกาสในการทำงาน ก็จะไม่มีประสบการณ์ไปสมัครงาน</p>\n<p>นอกจากนั้น กลุ่มวิชาชีพนี้ติด 6 อันดับอาชีพที่มีจำนวนประกาศรับสมัครงานมากที่สุด โดยงานด้านคอมพิวเตอร์และคณิตศาสตร์เปิดรับสมัคร 16,022 ตำแหน่ง (7.2%) ส่วนงานสถาปัตยกรรมและวิศวกรรมอยู่ที่ 12,107 ตำแหน่ง (5.5%)</p>\n<p>เพื่อลดปัญหาช่องว่างระหว่างเด็กจบใหม่แต่ยังขาดประสบการณ์การทำงาน กับความต้องการของนายจ้าง TDRI มองว่ารัฐบาลควรส่งเสริมการฝึกงาน (internship หรือ traineeship) โดยอาจศึกษาแนวทางในต่างประเทศ และร่วมหารือกับผู้มีส่วนเกี่ยวข้องทุกฝ่าย เพื่อให้ออกแบบมาตรการที่ใช้แก้ไขปัญหาได้</p>\n<p>นอกจากนี้ รัฐบาลควรส่งเสริมให้สถานศึกษาจัดการเรียนการสอนในรูปแบบทวิภาคีหรือสหกิจศึกษามากขึ้น เพื่อเปิดโอกาสให้นักศึกษามีประสบการณ์ทำงานในวิชาชีพที่เรียนมา ช่วยเพิ่มโอกาสในการหางาน และช่วยให้เด็กจบใหม่ปรับตัวเข้าสู่โลกของการทำงานได้</p>\n<p>ที่มา: <a href=\"https://tdri.or.th/2025/02/online-job-post-bigdata-q4-2024/\">TDRI</a></p>\n<p><img alt=\"alt=&quot;TDRI&quot;\" src=\"https://www.blognone.com/sites/default/files/externals/498ffc656ac23e4f220e168b633a0dc3.jpeg\" /></p>\n</div></div></div><div><div>Topics: </div><div><div><a href=\"/topics/computer\">Computer</a></div><div><a href=\"/topics/jobs\">Jobs</a></div><div><a href=\"/topics/tdri\">TDRI</a></div><div><a href=\"/topics/mathematics\">Mathematics</a></div><div><a href=\"/topics/engineering\">Engineering</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1ea2b2391dc4b1c138f8fc0276dfd45f825bf6c869d06954fd5600eaefb5e605","category":"Thai"}
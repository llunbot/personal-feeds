{"title":".NET เพิ่มฟีเจอร์ Smart Component ชุด UI กล่องข้อความพลัง AI พร้อมใช้งาน","link":"https://www.blognone.com/node/139229","date":1713148117000,"content":"<div><div><div><p>ช่วงหลังเราเริ่มเห็นการใช้ฟีเจอร์ AI ช่วยเติมหรือช่วยเขียนข้อความในช่อง UI ต่างๆ กันมากขึ้น เช่น ในหน้าเขียนอีเมลของ Gmail หรือ <a href=\"https://www.blognone.com/node/115643\">Microsoft Editor</a></p>\n<p>อย่างไรก็ตาม การใช้งานฟีเจอร์เหล่านี้มักต้องใช้บนแอพเฉพาะกิจที่มีฟีเจอร์เหล่านี้เป็นจุดขาย หากเป็นโปรแกรมเมอร์ทั่วไปที่ไม่ได้สังกัดบริษัทใหญ่ๆ อาจยังไม่มีช่องทางทำฟีเจอร์แบบนี้ได้ง่ายๆ นัก</p>\n<p>ไมโครซอฟท์กำลังทดลองขยายฟีเจอร์เหล่านี้ไปยังโปรแกรมเมอร์ทั่วไป โดย .NET เพิ่มฟีเจอร์ชื่อ Smart Component เป็น UI สำเร็จรูป (ที่วงการนี้เขาเรียก component) ลากไปแปะในแอพของตัวเองแล้วใช้งานฟีเจอร์ AI ช่วยเติมข้อความได้ทันที</p>\n<p>เบื้องต้น Smart Component มีของให้ใช้งาน 3 อย่าง เริ่มจาก <strong>Smart Paste</strong> ที่สามารถอ่านข้อความใน clipboard แล้วแยกแยะได้ว่าข้อความไหนเป็นเลขที่บ้าน ชื่อถนน ชื่อเมือง เบอร์โทรศัพท์ กรอกลงในฟอร์มให้อัตโนมัติ</p>\n<p><img alt=\"No Description\" src=\"https://www.blognone.com/sites/default/files/externals/6026217f54ff7af26b1a70fd94355b85.png\" /></p>\n<p><strong>Smart Text Area</strong> กล่องข้อความที่มี autocomplete ช่วยเติมประโยคให้อัตโนมัติ</p>\n<p><img alt=\"No Description\" src=\"https://www.blognone.com/sites/default/files/externals/8493b343b7441e92b621305f30db9a40.png\" /></p>\n<p><strong>Smart ComboBox</strong> กล่องรายการตัวเลือกที่ไม่ต้องค้นหาด้วยคำเป๊ะๆ แต่เข้าใจความหมายที่สัมพันธ์กันได้ (semantic matching) เช่น กรอกคำว่า laptop ก็จะเลือกหมวดสินค้ากลุ่มอิเล็กทรอนิกส์ให้</p>\n<p><img alt=\"No Description\" src=\"https://www.blognone.com/sites/default/files/externals/a45271b47c22f4699f2718946b09cff5.png\" /></p>\n<p>เบื้องหลังของ Smart Component จำเป็นต้องใช้ Azure OpenAI ช่วยประมวลผลที่ฝั่งเซิร์ฟเวอร์ด้วย ฟีเจอร์นี้ยังถือเป็นการทดสอบ (experimental) และใช้ได้กับเว็บแอพกลุ่ม Blazor, MVC, Razor Pages โดยตั้งเป้าว่าจะขยายไปยังระบบ UI แบบอื่นๆ อย่าง .NET MAUI, WPF, Windows Forms ในอนาคต</p>\n<p>ที่มา - <a href=\"https://devblogs.microsoft.com/dotnet/introducing-dotnet-smart-components/\">.NET Blog</a></p>\n</div></div></div><div><div>Topics: </div><div><div><a href=\"/topics/net\">.NET</a></div><div><a href=\"/topics/development\">Development</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"798ad301fe5c6b3a090512e01eb08a7342a4bf5cb6f43839988f7778a10d21a8","category":"Thai"}
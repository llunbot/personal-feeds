{"title":"AI Pin ของ Humane ยังอยู่ในสถานการณ์ลำบาก จำนวนการคืนสินค้าสูงมาก แถม Refurbished ไม่ได้","link":"https://www.blognone.com/node/141318","date":1723112387000,"content":"<div><div><div><p>Humane สตาร์ทผู้พัฒนา<a href=\"https://www.blognone.com/node/138996\">อุปกรณ์ผู้ช่วยปัญญาประดิษฐ์ AI Pin</a> อาจยังอยู่ในสถานการณ์ที่ยากลำบาก โดยมีรายงานจาก The Verge ซึ่งอ้างเอกสารภายในเกี่ยวกับยอดขายและยอดคืนสินค้า พบว่าตัวเลขเมื่อเดือนมิถุนายน หลังจากสินค้าเริ่มจัดส่งในเดือนเมษายน มีจำนวนคนที่มีอุปกรณ์นี้อยู่ประมาณ 8,000 อัน แต่ตัวเลขล่าสุดในเดือนสิงหาคม มีคนที่ยังมีอุปกรณ์นี้เหลืออยู่ 7,000 อัน เนื่องจากมีการขอคืนสินค้า เท่ากับว่าแม้ช่วงที่ผ่านมา AI Pin อาจขายเพิ่มเติมได้บ้าง แต่จำนวนการคืนสินค้ามีมากกว่ามาก</p>\n<p>AI Pin เป็นสินค้าที่มีผลตอบรับออกมาไม่ดีนัก จำนวนที่ขายได้ 7-8 พันอันนั้นก็น้อยกว่าที่บริษัทคาดไว้ 1 แสนอันในปีนี้อยู่มาก กรณีที่เป็นประเด็นใหญ่คือ <a href=\"https://www.youtube.com/watch?v=TitZV6k8zfA&amp;t=1080s&amp;pp=ygUGaHVtYW5l\">MKBHD</a> บอกว่าเป็นสินค้าแย่ที่สุดที่เขาเคยรีวิวมา จากนั้นมีรายงานว่า<a href=\"https://www.blognone.com/node/139914\">บริษัทเริ่มเจรจา</a>หาคนซื้อกิจการแล้ว โดยชื่อหนึ่งที่ถูก<a href=\"https://www.blognone.com/node/140199\">ระบุคือ HP</a> ซึ่งยังไม่มีความคืบหน้า</p>\n<p>The Verge ยังให้ข้อมูลว่า AI Pin ที่ลูกค้านำมาขอคืนเงินนั้น Humane ไม่สามารถนำไปซ่อมแซมเพื่อขายใหม่เป็น Refurbished ได้ด้วย ทั้งหมดจะถูกกำจัดเป็นขยะอิเล็กทรอนิกส์ จึงตัดโอกาสที่ Humane จะหาเงินชดเชยเพิ่มเติม หรือต่อให้นำมาขายใหม่เป็นมือสอง ก็มีปัญหาว่าระบบเชื่อมต่อเครือข่ายโทรศัพท์มือถือที่ใช้ ไม่สามารถเปลี่ยนชื่อเป็นเจ้าของใหม่ได้ (แต่อาจแก้ไขได้ในอนาคต)</p>\n<p>ด้านตัวแทนของ Humane ชี้แจงกับ The Verge สั้น ๆ ว่าข้อมูลนี้ไม่ตรงตามความจริง</p>\n<p>ที่มา: <a href=\"https://www.theverge.com/2024/8/7/24211339/humane-ai-pin-more-daily-returns-than-sales\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/328091e66f53a6ec549736f64cc109cf.jpeg\" /></p>\n</div></div></div><div><div>Topics: </div><div><div><a href=\"/topics/humane\">Humane</a></div><div><a href=\"/topics/ai-pin\">AI Pin</a></div><div><a href=\"/topics/rumors\">Rumors</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0f67f40a386a59930c741294b8c7e0bd29d72476628a79a2a5415fa4d9a3303f","category":"Thai"}
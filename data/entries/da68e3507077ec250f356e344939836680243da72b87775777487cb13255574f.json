{"title":"3DBenchy โมเดลเรือสำหรับ 3D Printer ถูกยกเป็นสมบัติสาธารณะ ทุกคนใช้งานได้ตลอดไป","link":"https://www.blognone.com/node/144733","date":1739758549000,"content":"<div><div><div><p>วงการเครื่องพิมพ์สามมิติ คงคุ้นกับโมเดลเรือ <a href=\"https://en.wikipedia.org/wiki/3DBenchy\">3DBenchy</a> ที่เปรียบเสมือน Hello World ของโลกเครื่องพิมพ์สามมิติ และประเมินว่ามันน่าจะเป็นโมเดลที่ถูกพิมพ์ออกมาเยอะที่สุดในโลก</p>\n<p>ที่มาของโมเดลตัวนี้เริ่มในปี 2015 โดยบริษัท Creative Tools จากสวีเดน สร้างขึ้นมาเพื่อทดสอบการทำงานของเครื่องพิมพ์ และถูกใช้กันต่อๆ มาอย่างแพร่หลาย</p>\n<p>เวลาผ่านมา 10 ปี บริษัท Creative Tools ไม่เหลืออยู่แล้วเพราะ<a href=\"https://www.nti-group.com/home/information/news/creative-tools/\">ไปควบรวมกับบริษัทซอฟต์แวร์ด้านก่อสร้าง-การผลิตชื่อ NTI Group จากเดนมาร์กในปี 2024</a> แตตัวโมเดล 3DBenchy ยังมีชีวิตต่อมาเรื่อยๆ</p>\n<p><img alt=\"No Description\" src=\"https://www.blognone.com/sites/default/files/externals/22a2668cd83fc5f54a35b3c2975fe4df.jpg\" /></p>\n<p><em>Daniel Norée ผู้สร้างโมเดล 3DBenchy</em></p>\n<p>เดิมที 3DBenchy ถูกเผยแพร่ด้วยสัญญาอนุญาต Creative Commons แบบ No Derivatives คือห้ามแก้ไขดัดแปลงต่อ (เพื่อการันตีว่าโมเดลจะเป็นเหมือนเดิม เพื่อนำไปเบนช์มาร์คการทำงานของเครื่องพิมพ์สามมิติได้เป็นมาตรฐาน) แต่ในทางปฏิบัติ มันถูกนำไปดัดแปลงต่ออีกสารพัดเวอร์ชัน และ Creative Tools ก็ไม่เคยไปตามบังคับหรือไล่ฟ้องคนที่ดัดแปลง ทำผิดเงื่อนไข No Derivatives</p>\n<p>ในเดือนมกราคม 2025 เกิดเหตุว่าโมเดล 3DBenchy เวอร์ชันที่ถูกดัดแปลงแก้ไข จะถูกบังคับเอาลงจากเว็บ Printables ที่แจกจ่ายโมเดลสามมิติให้ดาวน์โหลด ด้วยเหตุผลที่ว่ากันว่าเจ้าของใหม่ NTI ไล่บังคับกฎ No Derivatives แต่เหตุการณ์จริงๆ คือ NTI ไม่ได้ทำอะไร เป็นหน่วยงานอื่นมาแจ้ง report ต่างหาก</p>\n<p>เหตุการณ์นี้ทำให้โลกการพิมพ์สามมิติเห็นความสำคัญของ 3DBenchy และทำให้ Daniel Norée ผู้สร้างโมเดลตัวนี้, Paulo Kiefe ซีอีโอของ Creative Tools และบริษัท NTI ในฐานะเจ้าของปัจจุบัน ตัดสินใจเปลี่ยนไลเซนส์ของ 3DBenchy เป็นสมบัติสาธารณะ (public domain) ไม่มีใครเป็นเจ้าของอย่างแท้จริง เพื่อการันตีคว่าชุมชนการพิมพ์สามมิติจะสามารถใช้งาน 3DBenchy ได้ตลอดไป ไม่มีใครมาไล่ฟ้องหรือเอาผิดอีก</p>\n<p>NTI ยังเปิดเว็บไซต์ชื่อ <a href=\"https://www.3dbenchy.com/\">3dbenchy.com</a> เพื่อเป็นเกียรติแก่โมเดลตัวนี้ด้วย</p>\n<p>ที่มา - <a href=\"https://www.nti-group.com/home/information/news/3dbenchy\">NTI Group</a></p>\n<p><img alt=\"No Description\" src=\"https://www.blognone.com/sites/default/files/externals/05d3c597dd54b131bef18f0271e5a71d.jpg\" /></p>\n</div></div></div><div><div>Topics: </div><div><div><a href=\"/topics/3d-printing\">3D Printing</a></div><div><a href=\"/topics/public-domain\">Public Domain</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"da68e3507077ec250f356e344939836680243da72b87775777487cb13255574f","category":"Thai"}
{"title":"Windows 11 เพิ่ม Administrator Protection ระบบขอสิทธิแอดมินแบบใหม่ ปลอดภัยกว่าเดิม","link":"https://www.blognone.com/node/143281","date":1732258307000,"content":"<div><div><div><p>ไมโครซอฟท์เปิดตัว Administrator Protection ระบบขอสิทธิแอดมินแบบใหม่ของ Windows 11 ที่ช่วยให้ผู้ใช้ทั่วไปขอสิทธิแอดมินเพื่อแก้คอนฟิกระบบอย่างปลอดภัยมากขึ้น</p>\n<p>ในแง่การใช้งาน Administrator Protection หน้าตาคล้ายระบบ User Account Control (UAC) ในปัจจุบัน แต่จะยืนยันตัวตนของผู้ใช้ผ่าน Windows Hello แทน เช่น ใช้ใบหน้า ลายนิ้วมือ หรือ PIN เฉพาะเครื่องที่ตั้งค่าไว้</p>\n<p>แต่เบื้องหลังของ Administrator Protection จะต่างไปโดยสิ้นเชิง เพราะไมโครซอฟท์ไม่ได้ \"อัพเกรด\" บัญชีผู้ใช้ของเราให้มีสิทธิแอดมิน แต่จะใช้วิธีสร้างบัญชีผู้ใช้ใหม่ที่มองไม่เห็นขึ้นมา แล้วสร้าง admin token ชั่วคราวขึ้นมาเพื่อใช้ทำงานแอดมินระบบ เมื่องานเสร็จสิ้นแล้ว ระบบจะทำลาย token ทิ้งไป เพื่อการันตีว่าสิทธิแอดมินจะไม่ถูกเปิดค้างไว้</p>\n<p>ข้อดีของแนวทางนี้คือ หากบัญชีผู้ใช้ติดมัลแวร์ จะไม่สามารถเข้าถึงเซสชันที่ขอสิทธิแอดมินได้ เพราะในทางเทคนิคแล้วเป็นคนละบัญชีกัน เมื่อบวกกับการยืนยันตัวตนด้วย Windows Hello ยิ่งทำให้มัลแวร์ข้ามขอบเขตความปลอดภัยได้ยากมาก</p>\n<p>ฟีเจอร์นี้เริ่มใช้แล้วใน Windows Insider โดยอยู่ใน Settings &gt; Windows Security &gt; Account Protection ซึ่งในช่วงแรกจะต้องเปิดใช้เองกันไปก่อน แต่ไมโครซอฟท์ก็ประกาศชัดว่าเป้าหมายระยะยาวคือการเปิดใช้งานเป็นดีฟอลต์</p>\n<p>ที่มา - <a href=\"https://techcommunity.microsoft.com/blog/windows-itpro-blog/administrator-protection-on-windows-11/4303482\">Microsoft</a></p>\n<p><img alt=\"No Description\" src=\"https://www.blognone.com/sites/default/files/externals/f484e76734693d54a8edcf44305a1292.png\" /></p>\n<p><img alt=\"No Description\" src=\"https://www.blognone.com/sites/default/files/externals/89a5e12c3c8269e2fb27fb2e6e0e6bdf.png\" /></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/windows-hello\">Windows Hello</a></div><div><a href=\"/topics/authentication\">Authentication</a></div><div><a href=\"/topics/security\">Security</a></div><div><a href=\"/topics/microsoft\">Microsoft</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"40abfc533af6f74f73483c74d1e3bcb1ca7ecb9775a7163a56ed190ef70f16c5","category":"Thai"}
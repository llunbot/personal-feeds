{"title":"Sony รายงานผลประกอบการ กำไรลดลงจากธุรกิจเซ็นเซอร์กล้อง - PS5 ขายได้อีก 4.9 ล้านเครื่อง","link":"https://www.blognone.com/node/136660","date":1699517788000,"content":"<div><div><div><p>โซนี่รายงานผลประกอบการประจำไตรมาสที่ 2 ปีการเงินบริษัท 2023 สิ้นสุดเดือนกันยายน ยอดขายรวมเพิ่มขึ้น 8% จากช่วงเดียวกันในปีก่อนเป็น 2.8286 ล้านล้านเยน และมีกำไรสุทธิ 2.001 แสนล้านเยน ลดลง 29% โดยโซนี่บอกว่าภาพรวมยอดขายเติบโตจากธุรกิจเกม ภาพยนตร์ และเพลง ขณะที่กลุ่มสินค้าความบันเทิงยอดขายลดลง ส่วนกำไรนั้นกระทบจากธุรกิจเซ็นเซอร์กล้องและบริการด้านการเงิน</p>\n<p>ธุรกิจเกมมีรายได้ 9.541 แสนล้านเยน เพิ่มขึ้น 32% จากทั้งยอดขายคอนโซลและเกมที่เพิ่มขึ้นโดย PS5 ขายได้อีก 4.9 ล้านเครื่อง โซนี่ยังให้ข้อมูลเพิ่มเติมของยอดขาย Marvel’s Spider-Man 2 หลังเปิดตัว 24 ชั่วโมงแรกขายได้ 25 ล้านชุด โดยตัวเลขสิ้นสุดวันที่ 30 ตุลาคม (ขายมา 11 วัน) เพิ่มเป็น 5.0 ล้านชุด อย่างไรก็ตามเกมวางขายในเดือนตุลาคม จึงยังไม่เป็นรายได้ของไตรมาสที่ผ่านมาในรายงาน</p>\n<p>ธุรกิจเพลงรายได้ 4.087 แสนล้านเยน เพิ่มขึ้น 14% ธุรกิจภาพยนตร์และโทรทัศน์รายได้ 3.996 แสนล้านเยน เพิ่มขึ้น 18% ธุรกิจอุปกรณ์ความบันเทิงรายได้ 6.135 แสนล้านเยน ลดลง 9% เนื่องจากโทรทัศน์มียอดขายลดลง</p>\n<p>ธุรกิจเซ็นเซอร์ถ่ายภาพ มียอดขายเพิ่มขึ้น 2% เป็น 4.063 แสนล้านเยน โซนี่บอกว่ามาจากเงินเยนที่อ่อนค่าแม้จำนวนที่ขายลดลง ทำให้กำไรจากการดำเนินงานส่วนนี้ลดเหลือ 4.64 หมื่นล้านเยน</p>\n<p>ที่มา: <a href=\"https://www.sony.com/en/SonyInfo/IR/library/presen/er/pdf/23q2_sonypre.pdf\">โซนี่</a> (pdf)</p>\n<p><img alt=\"No Description\" src=\"https://www.blognone.com/sites/default/files/externals/689e2b79bd67368f383f6545ef011933.png\" /></p>\n<p>ข้อมูลเพิ่มเติมส่วนธุรกิจเกม เพลง และภาพยนตร์</p>\n<p><img alt=\"No Description\" src=\"https://www.blognone.com/sites/default/files/externals/4e26e9db24e0ded673f53b8d04a9509a.png\" /></p>\n<p><img alt=\"No Description\" src=\"https://www.blognone.com/sites/default/files/externals/1d0a83d295f2220bc1ab63847f734356.png\" /></p>\n<p><img alt=\"No Description\" src=\"https://www.blognone.com/sites/default/files/externals/54ecc8a4026cac0b42c88cd790d6babd.png\" /></p>\n</div></div></div><div><div>Topics: </div><div><div><a href=\"/topics/sony\">Sony</a></div><div><a href=\"/topics/financial-report\">Financial Report</a></div><div><a href=\"/topics/ps5\">PS5</a></div><div><a href=\"/topics/spider-man\">Spider-Man</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5c99f8a03c5f1f7d41d74884288ad3e745efe8281ba314f7b8a499d25dccdcaa","category":"Thai"}
{"title":"ไม่ได้คิดไปเอง เอกสารภายใน Facebook ชี้ชัด วัยรุ่นใช้งานน้อยลง มองเป็นโซเชียลคนแก่","link":"https://www.blognone.com/node/125454","date":1635166271000,"content":"<div><div><div><p>สื่อสหรัฐหลายเจ้ายังเผยแพร่เอกสารภายในของ Facebook ที่<a href=\"https://www.blognone.com/node/125084\">หลุดออกมาโดย Frances Haugen อดีตพนักงานที่ออกมาแฉบริษัท</a> ทำให้เรารู้ว่าจริงๆ แล้ว Facebook รับทราบปัญหาหลายอย่างอยู่แล้ว แต่ไม่ได้แก้ไขอย่างจริงจังนัก</p>\n<p>เอกสารฉบับหนึ่งที่น่าสนใจเป็นรายงานภายในว่า วัยรุ่นในสหรัฐใช้งาน Facebook น้อยลงจริงๆ โดยตัวเลขในปี 2019 ลดลง 13% และการพยากรณ์ของทีมภายในเองคาดว่าจะลดลง 45% ในอีก 2 ปีข้างหน้า ส่วนกลุ่มผู้ใช้อายุ 20-30 ปีก็คาดว่าจะมีจำนวนลดลง 4% ในช่วงเวลาเดียวกัน</p>\n<p>เอกสารภายในฉบับนี้ถูกนำเสนอต่อ Chris Cox ซึ่งเป็นผู้บริหารตำแหน่ง Chief Product Officer (Cox มีภรรยาเป็นคนไทย แต่งงานที่ประเทศไทย และทำให้ Mark Zuckerberg มาไทยเมื่อหลายปีก่อนด้วย) โดยระบุว่า</p>\n<ul>\n<li>Instagram ยังครองใจวัยรุ่นอยู่ แต่อัตราการใช้งานก็ลดลงในประเทศใหญ่ๆ เช่น สหรัฐ ออสเตรเลีย ญี่ปุ่น แต่ตัว Facebook ลดลงเร็วกว่ามาก กลุ่มผู้ใช้อายุต่ำกว่า 18 ปีลดลง 26% ในกลุ่มประเทศหลัก 5 ประเทศ</li>\n<li>กลุ่มผู้ใช้อายุ 20-30 ปี มองว่า Facebook เป็นสถานที่ของคนแก่ช่วงอายุ 40-50 ปี มองว่าเนื้อหาที่คนเหล่านี้โพสต์น่าเบื่อ มีแง่มุมด้านลบ</li>\n</ul>\n<p>ผลจากสถิติเหล่านี้ทำให้ช่วงปีที่ผ่านมา Facebook และ Instagram พยายามปรับตัว ออกฟีเจอร์ใหม่ให้ถูกใจวัยรุ่นมากขึ้น แต่ผู้เขียนรายงานก็ยอมรับว่าปัญหานี้แก้ไม่ง่าย เพราะภาพลักษณ์ของแบรนด์ติดลบในสายตาคนรุ่นใหม่ไปแล้ว</p>\n<p><img src=\"https://www.blognone.com/sites/default/files/externals/1f1d51d7272501d1c9a76209bbb31170.jpeg\" /></p>\n<p>ที่มา - <a href=\"https://www.theverge.com/22743744/facebook-teen-usage-decline-frances-haugen-leaks\">The Verge</a>, ภาพจาก <a href=\"https://about.fb.com/news/2021/09/introducing-facebook-fantasy-games/\">Facebook</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/leaks\">Leaks</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b6eb1cda7b6b30f0cb66c075984c3a87c66d345ab55f3274988fedfc8ceb59e9","category":"Thai"}
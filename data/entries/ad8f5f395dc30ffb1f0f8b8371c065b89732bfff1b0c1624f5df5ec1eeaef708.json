{"title":"เกม Life by You ถูกยกเลิกโครงการ หลังการพัฒนาล่าช้า-คุณภาพเกมไม่ผ่านมาตรฐาน","link":"https://www.blognone.com/node/140444","date":1718670601000,"content":"<div><div><div><p>Paradox Interactive ประกาศยกเลิกโครงการเกม <a href=\"https://www.blognone.com/node/132938\">Life by You เกมซิมแนวใช้ชีวิตที่พัฒนาโดยอดีตทีมงาน The Sims</a> โดยให้เหตุผลว่าเกมมีคุณภาพไม่ผ่านตามมาตรฐานของบริษัท</p>\n<p>Life by You เปิดตัวครั้งแรกในเดือนมีนาคม 2023 โดยสตูดิโอ Paradox Tectonic ในเครือ Paradox Interactive ซึ่งนำทีมโดย Rod Humble อดีตหัวหน้าสตูดิโอ The Sims ระหว่างปี 2008-2011 อย่างไรก็ตาม <a href=\"https://www.blognone.com/node/139877\">เกมประสบปัญหาความล่าช้าในการพัฒนาจนต้องเลื่อนการทดสอบ Early Access มา 3 รอบ</a></p>\n<p>Mattias Lilja ผู้ช่วยซีอีโอของ Paradox Interactive บอกว่าในการเลื่อนรอบสุดท้าย ทีมบริหารตัดสินใจกลับมาประเมินโครงการใหม่อีกครั้ง และพบว่าแม้เกมมีพัฒนาการที่ดีขึ้นเรื่อยๆ แต่เส้นทางสู่การออกเกมตัวจริงเต็มไปด้วยความไม่แน่นอน และแม้ให้เวลากับทีมพัฒนาเพิ่มอีกก็ไม่น่าจะช่วยให้ไปถึงจุดนั้นได้ จึงตัดสินใจยกเลิกโครงการนี้ไปเลยแทนการเลื่อนออกไปเรื่อยๆ ไม่มีจุดหมาย</p>\n<p>Lilja บอกว่าการตัดสินใจยกเลิกเกมเป็นสิ่งที่ยากลำบาก และย่อมสร้างความผิดหวังให้ทีมพัฒนาเกมที่ทุ่มเททำงานอย่างหนัก แต่ที่สุดแล้ว หน้าที่ของบริษัทเกมคือออกเกมที่สนุก น่าสนใจ ท้าทายให้กับผู้เล่น ซึ่งการตัดสินใจนี้ก็ยืนอยู่บนจุดยืนอันนี้</p>\n<p>ที่มา - <a href=\"https://forum.paradoxplaza.com/forum/threads/life-by-you-is-cancelled.1688889/\">Paradox Interactive</a></p>\n<p><img src=\"https://www.blognone.com/sites/default/files/externals/00baa8cb3b87866f1ee784c9f699bc2b.jpeg\" /></p>\n</div></div></div><div><div>Topics: </div><div><div><a href=\"/topics/life-by-you\">Life by You</a></div><div><a href=\"/topics/paradox-interactive\">Paradox Interactive</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ad8f5f395dc30ffb1f0f8b8371c065b89732bfff1b0c1624f5df5ec1eeaef708","category":"Thai"}
{"title":"Nutanix โชว์ลูกค้ารายใหญ่ย้ายจาก VMware มาใช้ AHV แล้วหลายราย","link":"https://www.blognone.com/node/139978","date":1716743194000,"content":"<div><div><div><p>Nutanix พาลูกค้ารายใหญ่ ที่ย้ายจาก VMware มายัง Nutanix AHV มาแสดงความเห็นในงาน Nutanix Next ถึงความสำเร็จในการย้ายระบบ โดยมีสองรายคือบริษัท Computershare ผู้ให้บริการจัดการหุ้น และ Boyd Gaming ธุรกิจโรงแรมและคาสิโนในสหรัฐฯ</p>\n<p>Computershare เป็นบริษัทจัดการหุ้นในออสเตรเลีย Kevin O’Connor CTO ของบริษัทระบุว่าเคยพิจารณา Nutanix เพื่อลดต้นทุนมาก่อนแล้วแต่ก็ไม่ได้จริงจังนัก จนกระทั่งปีที่ผ่านมาพบว่าค่าไลเซนส์ระบบ VM กำลังเพิ่มขึ้น 10-15 เท่าตัวภายใน 12 เดือน จึงเริ่มการย้ายระบบ ทั้งหมด 24,000 VM แล้วพบว่าค่าใช้จ่ายถูกลงกว่าเดิมเสียอีก</p>\n<p>Gregg Lowe CIO ของ Boyd Gaming ระบุว่าเคยพยายามเจรจาค่าไลเซนส์กับ VMware ตั้งแต่ก่อน Broadcom เข้าซื้อบริษัทแต่ก็ไม่เป็นผล จึงเลือกย้ายมา Nutanix ตั้งแต่ 18 เดือนที่แล้วและตอนนี้โครงการใกล้จบ โดยเหลือไซต์เดียวที่ยังย้ายไม่เสร็จ</p>\n<p>การโชว์ว่าลูกค้าย้ายจากผู้ให้บริการหรือซอฟต์แวร์รายอื่นๆ อาจจะเป็นเรื่องที่เกิดขึ้นเรื่อยๆ ในงานแถลงข่าวของบริษัทกลุ่มนี้ แต่หลังจาก  Broadcom เข้าซื้อ VMware ก็มีแนวทางทำให้ลูกค้าบางส่วนแสดงความต้องการหาตัวเลือกใหม่ เช่น <a href=\"https://www.blognone.com/node/139839\">Veeam ผู้พัฒนาซอฟต์แวร์สำรองข้อมูลระดับองค์กรก็หันมารองรับ Proxmox เพิ่มเติมตามเสียงเรียกร้องลูกค้า</a></p>\n<p>แม้ว่า Nutanix จะพยายามโปรโมทให้ลูกค้า VMware เดิมหันมาใช้ AHV โดยในงานนี้ Rajiv Ramaswami ซีอีโอของ Nutanix ถึงกับระบุว่าการที่บริษัทเปลี่ยนเจ้าของเป็นความเสี่ยงที่ต้องพิจารณา แต่ก่อนหน้านี้เขาก็ระบุว่าการย้ายระบบขนาดใหญ่นั้นจะใช้เวลาระยะหนึ่ง และอาจจะไม่ได้มีผลกระทบต่อผลประกอบการของ Nutanix ในเร็ววันนี้ชัดเจน</p>\n<p>ที่มา - The Register <a href=\"https://www.theregister.com/2024/05/21/nutanix_vmware_migrations/\">1</a>, <a href=\"https://www.theregister.com/2024/02/29/nutanix_q2_24/\">2</a>, <a href=\"https://www.itnews.com.au/news/computershare-migrates-24000-vms-onto-nutanix-608211\">IT News</a></p>\n<p><img alt=\"No Description\" src=\"https://www.blognone.com/sites/default/files/externals/38cb205feb758af60e0e9efa6ad1a375.jpg\" /></p>\n</div></div></div><div><div>Topics: </div><div><div><a href=\"/topics/nutanix\">Nutanix</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dc900f1bde0f5eb94a614fbb86942fc988d207d77adcd56576cb7e1ff07efab4","category":"Thai"}
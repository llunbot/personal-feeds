{"title":"Facebook ฟ้องโปรแกรมเมอร์ยูเครน ดูดข้อมูล 178 ล้านรายผ่าน Contact Importer ใน Messenger","link":"https://www.blognone.com/node/125444","date":1635137159000,"content":"<div><div><div><p>เกิดเหตุการณ์ซ้ำรอยเหตุ <a href=\"https://www.blognone.com/node/122029\">Facebook ถูกดูดข้อมูล 533 ล้านบัญชีอีกครั้ง</a>  เมื่อ Facebook ฟ้องร้องโปรแกรมเมอร์ชาวยูเครนรายหนึ่งชื่อว่า Alexander Solonchenko โดยเขาถูกกล่าวหาว่าดูดข้อมูลผู้ใช้งานไป 178 ล้านราย และนำลงขายในตลาดมืด</p>\n<p>Facebook ระบุว่า Solonchenko เข้าถึงข้อมูลตั้งแต่ช่วงเดือนมกราคม 2018 ถึงกันยายน 2019 รวมระยะเวลา 21 เดือนโดยอาศัยฟีเจอร์ Contact Importer ของ Facebook Messenger ที่เปิดให้ผู้ใช้อัพโหลดหมายเลขโทรศัพท์เข้าไปยังเฟซบุ๊กเพื่อหาชื่อผู้ใช้  Solonchenko เขียนโปรแกรมปลอมตัวเป็น Facebook Messenger บนแอนดรอยด์แล้วอัพโหลดหมายเลขโทรศัพท์ปลอมจำนวนมากเพื่อหาชื่อผู้ใช้เฟซบุ๊กและหมายเลขโทรศัพท์ จากนั้นก็นำข้อมูลไปขายบนเว็บบอร์ด RaidForums เมื่อวันที่ 1 ธันวาคม 2020</p>\n<p><img src=\"https://www.blognone.com/sites/default/files/externals/aca46f589fc146ac5419fdbf539edea3.png\" /></p>\n<p>Facebook ระบุด้วยว่า ตั้งแต่ปี 2020 เป็นมาต้นมา Solonchenko ขายข้อมูลจากแหล่งอื่นๆ เช่น ธนาคารพาณิชย์ที่ใหญ่ที่สุดของยูเครน, บริการจัดส่งที่ใหญ่ที่สุดของยูเครน รวมถึงบริษัทวิเคราะห์ข้อมูลของฝรั่งเศสด้วย ด้วยกระบวนการแบบเดียวกัน</p>\n<p>ยังมีข้อมูลอื่นๆ ของ  Solonchenko ที่ Facebook รู้มาด้วยว่า เขาเป็นโปรแกรมเมอร์อิสระ เขียนโปรแกรมได้หลากหลายภาษา เช่น Python, PHP และ Xrumer ซึ่งเป็นซอฟต์แวร์ที่ใช้สำหรับส่งสแปม เขายังเคยมีแบรนด์รองเท้าขายออนไลน์ในชื่อว่า Drop Top ด้วย ทาง Facebook ได้ขอให้ขอให้ผู้พิพากษาออกคำสั่งห้ามไม่ให้ Solonchenko เข้าถึงไซต์ Facebook และห้ามขายข้อมูลที่ดูดออกมาจาก Facebook</p>\n<p>ตั้งแต่เหตุการณ์ <a href=\"https://www.blognone.com/node/122029\">ข้อมูลผู้ใช้งาน Facebook 533 ล้านบัญชีถูกเผยบนเว็บบอร์ดแฮกเกอร์</a> Facebook ก็ได้<a href=\"https://www.blognone.com/node/122199\">ตั้งทีมตรวจจับการดูดข้อมูลหรือ Scraping เน้นการตรวจจับ, บล็อกและยับยั้งการ Scraping</a></p>\n<p>ที่มา - <a href=\"https://therecord.media/facebook-sues-ukrainian-who-scraped-the-data-of-178-million-users/?__cf_chl_jschl_tk__=pmd_qIW4RrJ0UFtHQgsWXG3dhvoXcr1nMkMz0BE_TW.Qo1k-1635133250-0-gqNtZGzNAmWjcnBszQhR\">The Record</a></p>\n</div></div></div><div><div>Topics: </div><div><div><a href=\"/topics/facebook-messenger\">Facebook Messenger</a></div><div><a href=\"/topics/facebook\">Facebook</a></div><div><a href=\"/topics/ukraine\">Ukraine</a></div><div><a href=\"/topics/privacy\">Privacy</a></div><div><a href=\"/topics/cybersecurity\">Cybersecurity</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1e6c7286791edba6ec7a648fbddecefb4fd246cdaa71160386850c6d225d21b6","category":"Thai"}
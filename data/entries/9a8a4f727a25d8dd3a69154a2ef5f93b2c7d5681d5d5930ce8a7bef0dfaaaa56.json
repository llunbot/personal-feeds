{"title":"ไมโครซอฟท์รายงานภัยไซเบอร์ปี 2021 การโจมตีส่วนมากมาจากรัสเซีย, Ransomware โจมตีกลุ่มค้าปลีกหนักสุด","link":"https://www.blognone.com/node/125162","date":1633631559000,"content":"<div><div><div><p>ไมโครซอฟท์ออกรายงานการป้องกันภัยไซเบอร์ประจำปี 2021 ซึ่งครอบคลุมเหตุการณ์ช่วงกลางปี 2020 จนถึงกลางปี 2021 ที่ผ่านมา แสดงถึงระดับภัยที่สูงขึ้นในปีที่ผ่านมา ระบบเศรษฐกิจของกลุ่มคนร้ายในโลกไซเบอร์มีระบบเศรษฐกิจหมุนเวียนในตัวเอง</p>\n<p>การโจมตีรูปแบบต่างๆ มีค่าใช้จ่ายเฉลี่ย เช่น ค่าเจาะระบบ 250 ดอลลาร์ (8,000 บาท), ค่าใช้มัลแวร์เรียกค่าไถ่ 66 ดอลลาร์ (2,000 บาท), ค่ารหัสผ่านที่ถูกเจาะ 0.97 ดอลลาร์ (30 บาท) ต่อ 1,000 รายการ, ค่าส่งเมลหลอกลวงแบบเจาะจง (spearphishing) ครั้งละ 100 - 1,000 ดอลลาร์ (3,400 - 34,000 บาท)</p>\n<p>รายงานพบว่ากลุ่มแฮกเกอร์ระดับรัฐ (nation state actor) มาจากฝั่งรัสเซียสูงสุด โดยนับจากปริมาณการโจมตี รองลงมาได้แก่ เกาหลีเหนือ, อิหร่าน, จีน, เกาหลีใต้, ตุรกี นอกจากนี้กลุ่มจากเวียดนามก็เริ่มมากขึ้นแต่ปริมาณรวมยังน้อยอยู่เมื่อเทียบกับชาติอันดับต้นๆ การโจมตีส่วนใหญ่มุ่งไปยังองค์กร 79% เกือบครึ่งหนึ่งเป็นการโจมตีหน่วยงานรัฐถึง 48% รองลงมาเป็น NGO และบริษัทวางนโยบาย (think tank) รวมกัน 31% การโจมตีเหล่านี้ในช่วง 3 ปีที่ผ่านมาไมโครซอฟท์แจ้งเตือนลูกค้าไปแล้วรวม 20,500 ครั้ง</p>\n<p><img src=\"https://www.blognone.com/sites/default/files/externals/e49d15c0e233a44dedb4e4cc9734a4f5.jpg\" /></p>\n<p>ภัยมัลแวร์เรียกค่าไถ่ยังรุนแรงขึ้นเรื่อยๆ โดยการโจมตีกระจายตัวไปยังองค์กรหน่วยงานประเภทต่างๆ 5 อันดับแรก ได้แก่ กลุ่มค่าปลีก 13%, ประกันภัยหรือสถาบันทางการเงิน 12%, ภาคการผลิตหรือเกษตร 12%, หน่วยงานรัฐ 11%, และหน่วยงานด้านสาธารณสุข 9% ตลาดการให้บริการด้านต่างๆ ของมัลแวร์เรียกค่าไถ่นั้นทำให้คนร้ายไม่จำเป็นต้องมีความรู้เฉพาะทาง แต่สามารถซื้อบริการด้านต่างๆ ทั้งรหัสผ่านที่รั่วไหล ชุดมัลแวร์ หรือกุญแจเข้าถึงระบบต่างๆ เพื่อนำมารวมกันเป็นการโจมตีเหยื่อ</p>\n<p>ไมโครซอฟท์ระบุว่า การโจมตีจำนวนมากนี้สามารถป้องกันได้ถึง 99% เพียงเปิดอัพเดตซอฟต์แวร์เสมอ, รันโปรแกรมป้องกันมัลแวร์, และเปิดใช้งานการล็อกอินสองชั้น</p>\n<p>ที่มา - <a href=\"https://blogs.microsoft.com/on-the-issues/2021/10/07/digital-defense-report-2021/\">Microsoft</a></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/security\">Security</a></div><div><a href=\"/topics/ransomware\">Ransomware</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9a8a4f727a25d8dd3a69154a2ef5f93b2c7d5681d5d5930ce8a7bef0dfaaaa56","category":"Thai"}
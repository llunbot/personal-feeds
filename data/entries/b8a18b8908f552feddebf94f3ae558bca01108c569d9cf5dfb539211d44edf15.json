{"title":"[ลือ] คนในของ Sony เผยแนวทางเน้นสร้างเกม Live Service อาจไม่ดีดั่งที่ Jim Ryan หวังไว้","link":"https://www.blognone.com/node/136031","date":1696245665000,"content":"<div><div><div><p>มีรายงานว่าคนใน Sony รู้สึกไม่สบายใจ เกี่ยวกับการตัดสินใจของ Jim Ryan ประธาน PlayStation <a href=\"https://www.blognone.com/node/135966\">ที่เพิ่งประกาศลงจากตำแหน่ง เกษียณอายุมีนาคม 2024</a> เกี่ยวกับแนวทางที่จะให้สตูดิโอ 1st Party เน้นทำเกมแบบ Live Service ออกมา</p>\n<p>ข้อมูลนี้มาจาก Jason Schreier นักข่าว Bloomberg กล่าวในบทความว่า \"แม้แต่ความเชี่ยวชาญของ Bungie (สตูดิโอที่พัฒนา Halo, Destiny) ก็ยังไม่สามารถเปลี่ยน PlayStation Studios ให้กลายเป็นโรงงานผลิตเกมแบบ Live Service ได้\"</p>\n<p>ย้อนกลับไปในเดือนเมษายนปี 2022 เพียงไม่กี่วันหลัง <a href=\"https://www.blognone.com/node/126946\">Sony ประกาศซื้อ Bungie มูลค่า 3.6 พันล้านดอลลาร์</a> Sony ประกาศว่าจะเปิดตัวเกมประเภท Live Service เกมใหม่มากกว่า 10 เกมในอีก 4 ปีข้างหน้า ด้วยความหวังว่า Bungie จะช่วย PlayStation ในการพัฒนาเกมประเภท Live Service</p>\n<p><img src=\"https://www.blognone.com/sites/default/files/externals/54635d946de2cc94421d008e56e3d0a0.jpg\" alt /></p>\n<p>Jason Schreier ให้ความเห็นว่าการย้ายมาเน้นสร้างเกมแบบ Live Service ขัดกับแนวทางสตูดิโอ 1st Party ของ Sony หลายแห่ง เนื่องจากแต่ละสตูดิโอของ Sony มีความเชี่ยวชาญในการสร้าง เกมเล่นคนเดียวที่เน้นผจญภัยในโลกขนาดใหญ่ที่ให้ความรู้สึกเหมือนภาพยนตร์ที่เล่นได้มากกว่า ซึ่งสอดคล้องกับที่ข่าวลือที่เกมเล่นหลายคนในจักรวาลของ The Last of Us ถูกยกเลิก หรือถูกพักการสร้างไว้</p>\n<p>Jason Schreier ชี้ไปที่เกม Anthem ของ EA ว่าเป็นตัวอย่างที่น่าอับอายที่เกิดขึ้นเมื่อสตูดิโอผู้สร้าง เปลี่ยนจากเกมประเภทที่คุ้นเคยไปสู่แนวทางใหม่ที่ไม่คุ้น และแนะนำว่า การเดิมพันไปที่เกมที่เล่นได้หลายคนของ Sony อาจไม่ให้ผลตอบแทนตามที่ Jim Ryan และทีมของเขาเคยคาดหวังไว้ โดยบทความนี้จบลงด้วยการบอกเป็นนัยว่า คนใน Sony มีความกังวลเกี่ยวกับบริษัทที่ขาดวิสัยทัศน์ที่สอดคล้องกัน เช่น ตลาด VR ที่มีคนเล่นเฉพาะกลุ่ม และสินค้าที่ชวนสับสนอย่าง PlayStation Portal ที่เป็นเครื่องเกมพกพาแต่เล่นได้ในวง Wi-Fi ของบ้านเท่านั้น</p>\n<p><em>ตัวอย่างเกม Helldivers 2 หนึ่งในเกม Live Service ที่เปิดตัวปีนี้</em></p>\n<p>ที่มา - <a href=\"https://www.bloomberg.com/news/newsletters/2023-09-29/why-playstation-fans-are-cheering-ceo-jim-ryan-s-departure?leadSource=reddit_wall\">Bloomberg</a> via <a href=\"https://www.eurogamer.net/sonys-live-service-pivot-may-not-pay-off-the-way-jim-ryan-had-once-hoped-says-industry-insider\">Eurogamer</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b8a18b8908f552feddebf94f3ae558bca01108c569d9cf5dfb539211d44edf15","category":"Thai"}
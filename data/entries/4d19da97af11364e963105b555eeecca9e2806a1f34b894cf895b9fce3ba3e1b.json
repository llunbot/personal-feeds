{"title":"Battlefield โชว์ตัวอย่างเกมเพลย์ภาคใหม่, เปิด Battlefield Labs ชวนผู้เล่นร่วมทดสอบเกม","link":"https://www.blognone.com/node/144486","date":1738633406000,"content":"<div><div><div><p>EA โชว์เทรลเลอร์เกมเพลย์ของ Battlefield ภาคใหม่ (ที่ยังไม่มีชื่อภาคอย่างเป็นทางการ) เกมยังมีสถานะเป็น pre-alpha พร้อมเปิดตัว Battlefield Studios และ Battlefield Labs</p>\n<p><strong>Battlefield Studios</strong> เป็นชื่อรวมของ<a href=\"https://www.blognone.com/node/142059\">สตูดิโอเกมในเครือ 4 แห่งที่ช่วยกันพัฒนาเกม Battlefield</a> ได้แก่</p>\n<ul>\n<li>DICE ผู้สร้างเกมแฟรนไซส์ Battlefield</li>\n<li>Ripple Effect หรือ DICE LA เดิม สตูดิโอที่ช่วยสนับสนุน Battlefield ให้กับ DICE</li>\n<li>Motive ผู้พัฒนา Star Wars Squadrons และ Dead Space</li>\n<li>Criterion ผู้พัฒนาเกมแข่งรถ Need for Speed</li>\n</ul>\n<p>สตูดิโอเหล่านี้จะยังใช้ชื่อของตัวเองเหมือนเดิม แยกการบริหารเหมือนเดิม แต่จากนี้ไปเกม Battlefield จะใช้ชื่อเครดิตเป็น Battlefield Studios ว่าเป็นผู้พัฒนา ภายใต้การนำของ Vince Zampella เช่นเดิม</p>\n<p><img alt=\"No Description\" src=\"https://www.blognone.com/sites/default/files/externals/402e3d0911a9b0d6554f561866b81334.jpg\" /></p>\n<p><strong>Battlefield Labs</strong> เป็นกระบวนการเปิดให้ผู้เล่นทดสอบและให้ความเห็นกับเกม Battlefield ภาคใหม่ ที่เปิดกว้างกว่าแนวทางแบบเดิม</p>\n<p>EA แก้ปัญหาความล้มเหลวของ Battlefield ภาคก่อนๆ หน้านี้ที่ทำเกมออกมาไม่โดนใจผู้เล่น (เช่น <a href=\"https://www.blognone.com/node/128556\">แผนที่แบบ 128 คนใน Battlefield 2042</a>) จึงปรับกระบวนการพัฒนาเกมใหม่ เชิญชวนให้ผู้เล่นเข้ามาทดสอบแนวคิดต่างๆ ตั้งแต่ช่วงแรกๆ ของเกมเลย โดยผู้เล่นจะต้องเซ็นสัญญาห้ามเปิดเผยข้อมูล (NDA) และทีม Battlefield Studios จะทดสอบผู้เล่นในแง่มุมต่างๆ ตั้งแต่ตัวเกมเพลย์หลัก อาวุธ ยานพาหนะ ระบบคลาส โหมดต่างๆ ของเกม ฯลฯ</p>\n<p>ในช่วงแรก Battlefield Labs จะเปิดรับสมัครผู้เล่นหลักพันคนในยุโรปและอเมริกาเหนือ แล้วค่อยๆ ขยายเป็นหลักหมื่นคนในภูมิภาคอื่นๆ ต่อไป สามารถสมัครได้แล้วจากหน้าเว็บ <a href=\"https://www.ea.com/games/battlefield/battlefield-labs\">Battlefield Labs</a></p>\n<p>ส่วนกำหนดการออกเกม Battlefield ภาคใหม่นั้นยังไม่เปิดเผย บอกเพียงแต่ว่าตอนนี้เกมมีสถานะเป็น pre-alpha และถ้าบวกกับกระบวนการทดสอบ Labs แบบใหม่ก็น่าจะใช้เวลาอีกนานพอสมควร</p>\n<p>ที่มา - <a href=\"https://www.ea.com/games/battlefield/news/this-is-battlefield-labs\">Battlefield</a>, <a href=\"https://www.ea.com/games/battlefield/faq\">Battlefield</a></p>\n</div></div></div><div><div>Topics: </div><div><div><a href=\"/topics/battlefield\">Battlefield</a></div><div><a href=\"/topics/ea\">EA</a></div><div><a href=\"/topics/dice\">DICE</a></div><div><a href=\"/topics/criterion-games\">Criterion Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4d19da97af11364e963105b555eeecca9e2806a1f34b894cf895b9fce3ba3e1b","category":"Thai"}
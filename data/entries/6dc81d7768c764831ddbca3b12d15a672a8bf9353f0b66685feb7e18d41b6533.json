{"title":"เผยรายละเอียดเพิ่มเติมดีล OpenAI กับ Apple ใน iOS 18 ขณะที่ Microsoft แสดงความกังวล","link":"https://www.blognone.com/node/140042","date":1717057645000,"content":"<div><div><div><p>มีรายงานมาหลายเดือนแล้วว่าแอปเปิล<a href=\"https://www.blognone.com/node/139440\">ได้เจรจากับ OpenAI</a> เพื่อนำฟีเจอร์ AI มาใส่ใน iOS 18 ซึ่งน่าจะเป็นจุดขายสำคัญใน<a href=\"https://www.blognone.com/node/138916\">งานสัมมนาสำหรับนักพัฒนา WWDC</a> ที่จะจัดในอีกสองสัปดาห์ โดยรายงานล่าสุดบอกว่าได้ทำ<a href=\"https://www.blognone.com/node/139700\">ข้อตกลงเป็นที่เรียบร้อย</a></p>\n<p>The Information มีรายละเอียดเพิ่มเติมเกี่ยวกับดีลนี้จากแหล่งข่าวที่เกี่ยวข้อง รวมถึงความกังวลของไมโครซอฟท์ ที่มีสถานะเป็นผู้ลงทุนใน OpenAI แต่ขณะเดียวกันก็เป็นคู่แข่งทางธุรกิจกับแอปเปิลด้วย</p>\n<p>รายงานบอกว่าแอปเปิลได้พูดคุยกับ OpenAI มานานแล้ว ตั้งแต่กลางปี 2023 โดยเวลานั้นแอปเปิลได้ทำข้อตกลงเพื่อใช้งาน API ของ OpenAI สำหรับทดสอบและพัฒนาฟีเจอร์ เช่น ให้ Siri เชื่อมต่อกับ ChatGPT อัตโนมัติ หากได้รับคำสั่งที่ซับซ้อนกว่าปกติ เนื่องจากแนวทางที่แอปเปิลต้องการไม่ใช่การสร้างแชทบอต และเป็นไปได้ว่าแอปเปิลต้องการให้แสดงข้อมูลชัดเจน หากคำตอบที่เกิดขึ้นสร้างจาก ChatGPT ไม่ใช่ตัว Siri เอง</p>\n<p>ในรายงานยังระบุถึงการพบปะระหว่าง Sam Altman ซีอีโอ OpenAI และ Satya Nadella ซีอีโอไมโครซอฟท์ เมื่อไม่นานมานี้ โดยไมโครซอฟท์แสดงความกังวลต่อดีลดังกล่าวกับแอปเปิล เพราะน่าจะสร้างโหลดที่ทรัพยากรของ OpenAI อีกมหาศาลซึ่งไมโครซอฟท์รองรับให้อยู่ รวมทั้งอาจกระทบต่อประสิทธิภาพของ Copilot อย่างไรก็ตามดีลนี้น่าจะสร้างรายได้ให้ OpenAI มากเช่นกัน ไมโครซอฟท์จึงเริ่มเจรจาให้ OpenAI ตัดส่วนแบ่งกำไรกลับคืนให้ผู้ลงทุนบ้าง</p>\n<p>นอกจาก OpenAI แล้ว กูเกิลเป็นอีกบริษัทที่มีข่าวมาเป็นระยะว่าแอปเปิลก็เจรจาเพื่อใช้ Gemini ใน iOS 18 เช่นกัน แต่ดีลยังไม่มีข้อสรุป</p>\n<p>ที่มา: <a href=\"https://www.theinformation.com/articles/openai-ceo-cements-control-as-he-secures-apple-deal\">The Information</a></p>\n<p><img src=\"https://www.blognone.com/sites/default/files/externals/ab6536460658f2a57a52333da33c8f38.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/openai\">OpenAI</a></div><div><a href=\"/topics/siri\">Siri</a></div><div><a href=\"/topics/ios-18\">iOS 18</a></div><div><a href=\"/topics/microsoft\">Microsoft</a></div><div><a href=\"/topics/chatgpt\">ChatGPT</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6dc81d7768c764831ddbca3b12d15a672a8bf9353f0b66685feb7e18d41b6533","category":"Thai"}
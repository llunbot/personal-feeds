{"title":"ผู้จัดจำหน่าย Clair Obscur บอกยุคนี้คือโอกาสของค่ายเล็ก เกม AA คุณภาพ ราคาไม่แพง","link":"https://www.blognone.com/node/146730","date":1748746792000,"content":"<span>ผู้จัดจำหน่าย Clair Obscur บอกยุคนี้คือโอกาสของค่ายเล็ก เกม AA คุณภาพ ราคาไม่แพง</span>\n\n  <div>\n    <div>Body</div>\n              <div><p>ความสำเร็จของเกม Clair Obscur: Expedition 33 ทั้งแง่คะแนนรีวิวและยอดขายเกม กลายเป็นตัวอย่างของอุตสาหกรรมเกมว่า สตูดิโอขนาดเล็กก็สามารถมีวิธีเอาตัวรอดจากเกมการแข่งขันของสตูดิโอขนาดใหญ่ๆ ได้</p>\n<p>Matthew Handrahan ผู้บริหารของ Kepler Interactive ผู้จัดจำหน่ายเกมอินดี้ชื่อดังหลายเกม เช่น Sifu, Tchia, Scorn, Pacific Drive และรวมถึง Clair Obscur: Expedition 33 ให้สัมภาษณ์กับ GamesIndustry.biz แสดงความเห็นในเรื่องนี้ (Handrahan เคยเป็นบรรณาธิการของ GamesIndustry ก่อนย้ายไปอยู่กับ PlayStation และออกมาร่วมงานกับ Kepler ในปี 2022)</p>\n<p>โครงสร้างบริษัทของ Kepler Interactive เองก็น่าสนใจว่า เป็นการหุ้นกันของสตูดิโอเกมกลุ่มหนึ่ง เพื่อหาทีมกลางที่เชี่ยวชาญงานบริหาร ทรัพยากรบุคคล กฎหมาย ระบบไอที ฯลฯ แต่มีอำนาจบริหารงานอิสระ มีสิทธิเลือกเกมจัดจำหน่ายได้เอง โดยไม่ต้องเป็นเกมของสตูดิโอที่มาถือหุ้นเพียงอย่างเดียว (third party publisher)</p>\n<p>แนวทางการเลือกเกมของ Kepler คือ \"bold art direction and innovative game design\" เกมที่โดดเด่นทั้งงานภาพและเกมดีไซน์ โดยหลีกเลี่ยงเกมที่ได้อิทธิพลจากแฟรนไชส์ดังๆ อย่างซูเปอร์ฮีโร่หรือ Star Wars เกมที่ไม่เลียนแบบใคร มีแนวทางเฉพาะของตัวเอง Handrahan เปรียบเทียบว่า Kepler อยากเป็นเหมือน Warp Records ค่ายเพลงอิสระ หรือ A24 ผู้จัดจำหน่ายภาพยนตร์อิสระที่กำลังมาแรงด้วยเหตุผลเดียวกัน</p>\n<p>Handrahan ยังชี้ว่าตอนนี้เป็นโอกาสของเกมระดับ AA ที่ไม่ใหญ่ถึงขั้น AAA พัฒนาโดยสตูดิโอขนาดเล็กกว่า 50 คน (ทีมแกนหลักของ Clair Obscur ประมาณ 30 คน ไม่รวมเอาท์ซอร์สภายนอก) ซึ่งเกมไซส์นี้เคยเป็นเรื่องปกติเมื่อ 15 ปีก่อน แต่ตอนนี้ทีมพัฒนาเกมมีขนาดใหญ่ขึ้นเรื่อยๆ สะท้อนไปยังต้นทุนที่เพิ่มขึ้นเรื่อยๆ ฝั่งสตูดิโอเกมระดับ AAA เองในอดีตเคยออกเกมไซส์กลางขนาด AA เป็นเรื่องปกติ แต่ช่วงนี้เกมแบบนี้หายไปแล้ว จึงเป็นโอกาสของสตูดิโอขนาดเล็กเข้ามาเติมช่องว่างนี้ การมีทีมเล็กทำให้คล่องตัว ตัดสินใจได้รวดเร็ว ทำเกมทีละเกม ไม่ต้องรันหลายโครงการพร้อมกัน</p>\n<p>เมื่อต้นทุนค่าเกมแพง ยังบีบให้สตูดิโอขนาดใหญ่ต้องขึ้นราคาเกมเป็น 80 ดอลลาร์กันบ้างแล้ว เรื่องนี้ Handrahan บอกว่ากลายเป็นโอกาสของสตูดิโอขนาดเล็ก เพราะสามารถตั้งราคาเกมระดับ 40-50 ดอลลาร์มาเติมช่องว่างได้ การที่เกมราคาไม่แพงมากเกินไปยังช่วยให้ผู้เล่นไม่ตั้งความหวังกับเกมมากนัก ตอนแรกเมื่อ Clair Obscur ประกาศราคา 50 ดอลลาร์ ก็มีเสียงวิจารณ์ว่าเกมอาจสั้นเพียง 12 ชั่วโมงหรือเปล่า สิ่งที่ทีมงานทำคือทำเกมออกมาให้ดีที่สุด กลายเป็นเรื่อง win-win ทั้งฝั่งสตูดิโอเกมและผู้บริโภค เกมราคาไม่แพงทำให้ผู้เล่นตัดสินใจซื้อง่ายขึ้น ดึงดูดผู้เล่นได้เยอะ ยอดขายเพิ่มตามมา</p>\n<p>Handrahan บอกว่ามีสตูดิโอใหญ่ๆ เพียงบางแห่งที่สามารถรันโครงการเกมขนาดใหญ่ๆ ได้รอด เช่น Grand Theft Auto 6 แต่มีสตูดิโออีกมากที่ทุ่มทุนมหาศาลสร้างเกมแล้วไม่ประสบความสำเร็จ จนสุดท้ายต้องปลดคน มีคนตกงาน เป็นสิ่งที่กำลังเกิดขึ้นในอุตสาหกรรมเกมช่วงหลัง</p>\n<p>ประเด็นเรื่องความยาวของเกมเป็นอีกสิ่งที่ Handrahan พูดถึง เพราะ Clair Obscur ใช้เวลาเล่นจบเนื้อเรื่องหลักประมาณ 20 ชั่วโมง ถ้าเล่นเก็บรายละเอียดเพิ่มก็อาจใช้เวลา 30-40 ชั่วโมงไม่เกินนี้ ต่างจากเกมขนาดใหญ่ที่เพิ่มสิ่งต่างๆ เข้ามาเพื่อให้รู้สึกคุ้มค่าเกม ต้องใช้เวลาเล่นเป็นหลัก 100 ชั่วโมง ความยาวเกมที่สั้นถือเป็นการเคารพเวลาของผู้เล่น เพราะโลกนี้ยังมีเกมอีกมากให้ลองเล่น</p>\n<p>ที่มา - <a href=\"https://www.gamesindustry.biz/the-big-clair-obscur-expedition-33-interview-sandfall-and-kepler-on-team-size-the-return-of-aa-games-and-whats-next\">GamesIndustry.biz</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Sun, 01/06/2025 - 09:59</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a16f5557ad8a06afb9a508bcfec9597757d192e65f3cec8ec1b6cc4d06817dd3","category":"Thai"}
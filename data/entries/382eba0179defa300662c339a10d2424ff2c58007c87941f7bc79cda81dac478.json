{"title":"TSMC และ Synopsys เตรียมใช้เทคโนโลยี NVIDIA cuLitho เปิดทางเทคโนโลยีชิป 2nm","link":"https://www.blognone.com/node/138834","date":1711005752000,"content":"<div><div><div><p>ที่งาน GTC 2024 TSMC และ Synopsys ประกาศเตรียมใช้ไลบรารี NVIDIA cuLitho ในสายการผลิตชิปจริง หลังจาก NVIDIA เปิดตัวเทคโนโลยีนี้มาตั้งแต่ปีที่แล้ว โดยคาดว่าจะทำให้ระยะเวลาออกแบบชิปลดลง และประหยัดพลังงานระหว่างการออกแบบไปมาก</p>\n<p>cuLitho ช่วยในการออกแบบพิมพ์เขียวสำหรับการออกแบบชิปที่เทคโนโลยีขนาดเล็กมากๆ เนื่องจากมีความผิดพลาดจากการเลี้ยวเบนของแสง ทำให้ต้องคำนวณปรับแก้ เรียกกระบวนการนี้ว่า optical proximity correction (OPC) หรือ inverse lithography technology (ILT) กระบวนการนี้กินพลังประมวลผลสูงมาก ปัจจุบันซอฟต์แวร์รันบนซีพียู 40,000 ตัว การใช้ cuLitho ทำให้สามารถรัน OPC ด้วยชิป H100 เพียง 350 ตัวเท่านั้น และการทำงานยังเร็วขึ้นเท่าตัว</p>\n<p>Synopsys เริ่มส่งมอบซอฟต์แวร์ Proteus  ที่รัน cuLitho ให้กับ TSMC แล้ว การประมวลผล OPC เป็นคอขวดหนึ่งในการออกแบบชิปเทคโนโลยีสูงๆ การเร่งความเร็วได้จะเปิดทางให้พัฒนาชิปในเทคโนโลยีระดับสูงได้เร็วขึ้นในอนาคต</p>\n<p>ที่มา - <a href=\"https://nvidianews.nvidia.com/news/tsmc-synopsys-nvidia-culitho\">NVIDIA</a></p>\n<p><img alt=\"No Description\" src=\"https://www.blognone.com/sites/default/files/externals/f67cdca5c318260d6876188fe6ed8ef8.jpg\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/tsmc\">TSMC</a></div><div><a href=\"/topics/semiconductor\">Semiconductor</a></div><div><a href=\"/topics/synopsys\">Synopsys</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"382eba0179defa300662c339a10d2424ff2c58007c87941f7bc79cda81dac478","category":"Thai"}
{"title":"Dreamhaven บริษัทของผู้ก่อตั้ง Blizzard เปิดตัวเกม Wildgate, Lynked, Mechabellum","link":"https://www.blognone.com/node/145507","date":1743071158000,"content":"<div><div><div><p><a href=\"https://www.blognone.com/node/118601\">Dreamhaven บริษัทใหม่ของ Mike Morhaime ผู้ร่วมก่อตั้งและอดีตซีอีโอของ Blizzard ก่อตั้งในปี 2020</a> และเปิดตัวเกมแรกมาแล้วหนึ่งเกมคือ <a href=\"https://www.blognone.com/node/142510\">Sunderfolk ที่พัฒนาโดยสตูดิโอในเครือ Secret Door</a></p>\n<p>ล่าสุด Dreamhaven เปิดตัวเกมใหม่รวดเดียว 3 เกม โดยเป็นเกมที่พัฒนาเอง 1 เกม และเกมของสตูดิโออื่นที่นำมาจัดจำหน่ายอีก 2 เกม</p>\n<p><img alt=\"No Description\" src=\"https://www.blognone.com/sites/default/files/externals/96bb61a8cbf889257f0085dafb1b86c7.jpeg\" /></p>\n<p>เกมแรก <strong>Wildgate</strong> พัฒนาโดยสตูดิโอในเครืออีกแห่งชื่อ Moonshot Games เป็นเกมยิงมุมมองที่หนึ่งแบบทีม 4 คน ผสมกับการขับยานยิงกันที่ต้องช่วยกันขับแต่ละส่วนของยาน ในเซ็ตติ้งแนวไซไฟอวกาศ ภาพสดใสสไตล์การ์ตูน สื่อเกมหลายแห่งเปรียบเทียบคล้ายๆ กันว่าเหมือนกับ Sea of Thieves ภาคอวกาศ</p>\n<p>เกมเพลย์จะเล่นแบบทีม 4 คนแข่งกัน 5 ทีมในหนึ่งฉาก ใช้เวลาเล่นประมาณ 20-40 นาทีต่อรอบ ฉากเป็นแบบสุ่ม (procedurally generated) ที่แต่ละทีมต้องสะสมทรัพยากร แก้ปริศนา เพื่อชิง Artifact ที่มีเพียงชิ้นเดียวในฉาก</p>\n<p>เกมจะออกจำหน่ายภายในปี 2025 บน  Steam, PlayStation 5, Xbox Series X|S</p>\n<p><strong>Sunderfolk</strong> เกมแนว tactical RPG ที่เหมือนเล่นเกม tabletop บนหน้าจอทีวีหรือพีซี พัฒนาโดย Secret Door เปิดตัวไปก่อนแล้ว ประกาศวันขาย 23 เมษายน 2025 บนพีซี Steam, PlayStation 5, Xbox Series X|S, Nintendo Switch</p>\n<p><strong>Lynked: Banner of the Spark</strong> เกมแอคชั่นมุมมองบน ผสมผสานตะลุยฉาก-เก็บทรัพยากร ของสตูดิโอภายนอก FuzzyBot ที่เปิดให้เล่นแบบ Early Access ไปก่อนแล้ว ประกาศวันออกขายเกมจริง 22 พฤษภาคม 2025 บนพีซี Steam, PlayStation 5, Xbox Series X|S</p>\n<p><strong>Mechabellum</strong> เกมวางแผนการรบแบบ turn-based แนวหุ่นยนต์ ภาพสไตล์สมจริง พัฒนาโดยสตูดิโอภายนอก Game River จากประเทศจีน เกมนี้เคยขายอยู่ก่อนแล้วบน Steam โดย Dreamhaven เข้ามาช่วยเป็นผู้จัดจำหน่ายให้ ช่วยให้เกมเป็นที่รู้จักในวงกว้างมากขึ้น</p>\n<p>ทีมบริหาร Dreamhaven บอกว่ารู้จักเกมนี้จากสมาชิกในชุมชน StarCraft แนะนำมา เกมมีคนรู้จักน้อยมาก มีรีวิวเกมเผยแพร่แค่ชิ้นเดียวแต่กลับได้คะแนนสูงถึง 90/100 ทำให้ Dreamhaven เข้ามาเจรจาเป็นผู้จัดจำหน่ายรายใหม่แทน เพราะคิดว่ากลุ่มเซียนๆ เกม RTS วางแผนการรบน่าจะชอบเกมนี้ - <a href=\"https://venturebeat.com/games/mechabellum-gets-a-second-chance-as-dreamhaven-relaunches-the-mech-autobattler/\">VentureBeat</a></p>\n<p>ที่มา - <a href=\"https://www.dreamhaven.com/news/dreamhaven-showcase-2025-recap\">Dreamhaven</a>, <a href=\"https://www.ign.com/articles/wildgate-hands-on-with-a-20-player-outer-space-fps-that-mixes-sci-fi-with-sea-of-thieves\">IGN</a>, <a href=\"https://kotaku.com/wildgate-trailer-blizzard-sea-thieves-extraction-fps-1851772283\">Kotaku</a></p>\n</div></div></div><div><div>Topics: </div><div><div><a href=\"/topics/dreamhaven\">Dreamhaven</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"28da12832ba7b46df856fe46cad0afd7438a5a9c7fa099a3729139993adb97ef","category":"Thai"}
{"title":"ปัญหาใหม่ Apple: มีผู้บริหารระดับสูงลาออก มากกว่าปกติในช่วงหลายปีที่ผ่านมา","link":"https://www.blognone.com/node/132993","date":1678750248000,"content":"<div><div><div><p>Mark Gurman แห่ง Bloomberg รายงานข้อมูลเกี่ยวกับแอปเปิลในจดหมายข่าว Power On ตอนล่าสุด โดยพูดถึงปัญหาผู้บริหารระดับสูงของแอปเปิล ลาออกเป็นจำนวนที่มากกว่าปกติในช่วง 12 เดือนที่ผ่านมา โดยสถานการณ์นี้เริ่มสังเกตได้ตั้งแต่ครึ่งหลังปี 2022 ที่มีผู้บริหารระดับรองประธานฝ่าย (VP - Vice President) ลาออกแล้ว 11 คน ซึ่งผู้บริหารส่วนใหญ่จะรีพอร์ตใต้รองประธานอาวุโส (SVP - Senior Vice President) ซึ่งกลุ่ม SVP นี้จะขึ้นตรงกับซีอีโอ Tim Cook</p>\n<p>ฝ่ายที่กลุ่ม VP ลาออก มีกระจายทั้งฝ่ายออกแบบอุตสาหกรรม, ร้านค้าออนไลน์, ไอที, คลาวด์, วิศวกรรมฮาร์ดแวร์-ซอฟต์แวร์, คุ้มครองข้อมูลส่วนบุคคล, ฝ่ายขาย, จัดซื้อ ซึ่ง Gurman บอกว่า ไม่เคยเห็นตัวเลขการลาออกจำนวนมากระดับนี้มาก่อน เทียบกับช่วงปี 2021 มีผู้บริหารระดับ VP ลาออกเพียง 2 คน โดยหนึ่งในนั้น<a href=\"https://www.blognone.com/node/124628\">เป็นข่าวจากการย้ายไป Ford</a></p>\n<p>อย่างไรก็ตามในตำแหน่งที่ว่างลงนั้น แอปเปิลเลือกรับคนนอกเข้ามาแทนที่เพียงไม่กี่ราย ส่วนใหญ่ใช้วิธีโปรโมตคนในแอปเปิลให้มารับตำแหน่งต่อ หรือปรับเปลี่ยนความรับผิดชอบ จึงไม่มีปัญหามากนักเรื่องความต่อเนื่องของงาน จะมียกเว้นกรณี<a href=\"https://www.blognone.com/node/131401\">ฝ่ายออกแบบอุตสาหกรรม</a> ซึ่งแอปเปิลไม่ได้หาคนมาแทนที่ <a href=\"https://www.blognone.com/node/131069\">Evans Hankey</a> หัวหน้าฝ่ายออกแบบฮาร์ดแวร์ที่ลาออก แต่ให้ทีมงานทั้งหมดรีพอร์ตตรงกับซีโอโอ Jeff Williams เลย</p>\n<p>Gurman บอกว่ามีหลายปัจจัยที่ทำให้แต่ละคนตัดสินใจลาออก แต่ในภาพรวมนั้นเขาได้ข้อมูลว่าช่วงสิบปีที่ผ่านมา แอปเปิลขยายไลน์ผลิตภัณฑ์ไปมาก แต่ละทีมมีความรับผิดชอบที่กว้างขึ้นและล้วนเป็นงานสำคัญ ตัวอย่างเช่นทีมฮาร์ดแวร์ ก็จะต้องดูตั้งแต่ iPhone, Apple Watch, iPad, Mac จนถึง AirPods คล้ายกับทีมดูแลซอฟต์แวร์ก็ต้องดูทั้งหมด แนวทางนี้อาจได้ผลดีสำหรับแอปเปิลในอดีต ทำให้ทุกผลิตภัณฑ์เชื่อมโยงกันได้ดี แต่ความซับซ้อนก็ทำให้การออกผลิตภัณฑ์ใหม่แต่ละรอบมีปัญหาช้าขึ้นด้วย</p>\n<p>ที่มา: <a href=\"https://www.bloomberg.com/news/newsletters/2023-03-12/why-are-so-many-apple-executives-leaving-who-are-successors-at-apple-aapl-lf5g7j9c\">Bloomberg</a></p>\n<p><img src=\"https://www.blognone.com/sites/default/files/externals/198fbbffa3c83b8a2448ce8c257eba60.jpg\" alt=\"Tim Cook\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/management\">Management</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"adb20100478e98c1382aefe1cad8f222f132759d219bb733f49f3198ec252825","category":"Thai"}
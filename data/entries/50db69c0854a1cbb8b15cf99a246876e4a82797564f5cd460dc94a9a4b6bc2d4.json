{"title":"Whoscall รายงานว่าคนไทย 9 ใน 10 เจอมิจฉาชีพอย่างต่ำเดือนละครั้ง","link":"https://www.blognone.com/node/142443","date":1728360725000,"content":"<div><div><div><p>Gogolook ผู้พัฒนาแอปพลิเคชัน Whoscall เปิดรายงานสถานการณ์การหลอกลวงจากมิจฉาชีพในประเทศไทย (State of Scams in Thailand) ประจำปี 2567 ร่วมกับองค์กรต่อต้านกลโกงระดับโลก Global Anti-Scam Alliance (GASA) และ ScamAdviser</p>\n<p>จุดมุ่งหมายของรายงานนี้คือการเผยถึงรูปแบบการหลอกลวงที่เปลี่ยนแปลงและส่งผลกระทบต่อคนไทย ผ่านการสำรวจความคิดเห็นของคนไทยกว่า 9,360 คนจากหลากหลายกลุ่มประชากรตลอด 1 ปีที่ผ่านมา<br />\nข้อมูลที่น่าสนใจจากรายงาน เช่น กว่า 1 ใน 4 หรือ 28% ของผู้ตอบแบบสอบถามตกเป็นเหยื่อมิจฉาชีพในช่วง 12 เดือนที่ผ่านมา และ 58% รับมือกับมิจฉาชีพบ่อยขึ้นเมื่อเทียบกับปี 2566 โดย  89% ต้องรับมือกับมิจฉาชีพอย่างน้อยเดือนละครั้ง</p>\n<p>นอกจากนี้ยังพบว่า กว่า 1 ใน 3 หรือ 39% สูญเสียเงินให้มิจฉาชีพภายใน 1 ชั่วโมงหลังจากได้รับการติดต่อจากมิจฉาชีพ และมีเพียง 2% ที่ได้ทรัพย์สินคืนทั้งหมดหลังจากถูกหลอก มูลค่าความเสียหายจากการถูกหลอกเฉลี่ยอยู่ที่ 1,106 ดอลลาร์สหรัฐ หรือประมาณ 36,000 บาทต่อคน</p>\n<p>การโทรเข้าและส่งข้อความผ่านมือถือยังเป็นวิธีการหลอกลวงที่มิจฉาชีพใช้มากที่สุด ตามด้วย โฆษณาออนไลน์ การใช้แอปพลิเคชันต่างๆสำหรับส่งข้อความ และโพสต์บนโซเชียลมีเดีย โดย 5 ช่องทางที่ มิจฉาชีพใช้มากที่สุดในการหลอกลวงได้แก่ Facebook 50% ตามด้วย Line 43%, Messenger 39%, TikTok 25% และ Gmail 20%</p>\n<p>ที่มา: ข่าวประชาสัมพันธ์</p>\n<p><img alt=\"alt=&quot;Whoscall&quot;\" src=\"https://www.blognone.com/sites/default/files/externals/6499b71bd171fef1f2bcd515a11b5599.jpeg\" /></p>\n</div></div></div><div><div>Topics: </div><div><div><a href=\"/topics/whoscall\">Whoscall</a></div><div><a href=\"/topics/scam\">Scam</a></div><div><a href=\"/topics/fraud\">Fraud</a></div><div><a href=\"/topics/thailand\">Thailand</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"50db69c0854a1cbb8b15cf99a246876e4a82797564f5cd460dc94a9a4b6bc2d4","category":"Thai"}
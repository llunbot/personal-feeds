{"title":"AWS ปิดบริการ EC2-Classic เครื่อง VM รุ่นแรกที่เปิดในปี 2006 และใช้มา 17 ปี","link":"https://www.blognone.com/node/135583","date":1693907016000,"content":"<div><div><div><p>Werner Vogels ซึ่งเป็น CTO ของ AWS ประกาศข่าวว่าการปิดบริการเครื่องแบบ EC2-Classic ที่ใช้มาตั้งแต่ยุค EC2 เปิดตัวครั้งแรกในปี 2006 ยาวนานถึงปัจจุบัน 17 ปี โดย AWS ปิดเครื่องเหล่านี้ไปเงียบๆ ตั้งแต่วันที่ 15 สิงหาคม 2023 แต่เพิ่งมาประกาศต่อสาธารณะ</p>\n<p><a href=\"https://www.blognone.com/node/124001\">AWS ประกาศแผนปิดเครื่อง EC2-Classic ตั้งแต่เดือนสิงหาคม 2021</a> หรือประกาศล่วงหน้า 2 ปี โดยเครื่องเหล่านี้หยุดขายลูกค้าใหม่ไปตั้งแต่ปี 2013 แต่ลูกค้าเก่ายังใช้งานได้ต่อมาเรื่อยๆ</p>\n<p>EC2 ถือเป็นบริการตัวแรกๆ ของ AWS โดยมีบริการที่เปิดตัวก่อนหน้าเพียง 2 ตัวคือ Amazon SQS เปิดตัวในปี 2004 (ตอนนั้นยังไม่นับเป็นคลาวด์ด้วยซ้ำ) และ S3 เปิดตัวปี 2006 ก่อนหน้า EC2 เพียงไม่กี่เดือน</p>\n<p>Vogels เล่าว่าเขาย้ายบล็อกส่วนตัวมารันในเครื่อง m1.small ทันทีที่ EC2 เปิดบริการ ข้างในเป็นการรันซอฟต์แวร์บล็อก  Movable Type พร้อมฐานข้อมูลในเครื่อง เพราะตอนนั้น AWS ยังไม่มีบริการฐานข้อมูล RDS ให้ใช้งาน เขารันบล็อกแบบนี้อยู่นาน 5 ปี จนเมื่อ AWS เปิดตัว<a href=\"https://docs.aws.amazon.com/AmazonS3/latest/userguide/WebsiteHosting.html\">บริการโฮสต์เว็บไซต์ Amazon S3 Website</a> ในปี 2011 จึงย้ายไปอยู่บนนั้นแทน</p>\n<p>ที่มา - <a href=\"https://www.allthingsdistributed.com/2023/09/farewell-ec2-classic.html\">Werner Vogels</a> via <a href=\"https://www.theregister.com/2023/09/05/aws_ec2_classic_deprecated/\">The Register</a></p>\n<p><img alt=\"No Description\" src=\"https://www.blognone.com/sites/default/files/externals/7faf64c0bd2dc020d012e8f853364424.png\" /></p>\n<p>หมายเหตุ: คนที่สนใจเรื่อง EC2 และบริการเครื่อง Compute สามารถดูรายละเอียดได้จากรายการ Cloudnone Ep. 3 ที่พูดถึงเรื่องนี้พอดีครับ</p>\n</div></div></div><div><div>Topics: </div><div><div><a href=\"/topics/amazon-ec2\">Amazon EC2</a></div><div><a href=\"/topics/aws\">AWS</a></div><div><a href=\"/topics/amazon\">Amazon</a></div><div><a href=\"/topics/cloud-computing\">Cloud Computing</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"51fa0f2b8f91698c3eae8ef04c300bbae6ebe2628952424186d771b937824fbf","category":"Thai"}
{"title":"เบื้องหลัง Modern Warfare III คุณภาพแย่ เป็นเพราะงานเร่ง ใช้เวลาพัฒนาแค่ 16 เดือน","link":"https://www.blognone.com/node/136674","date":1699581010000,"content":"<div><div><div><p>Jason Schreier นักข่าวสายเกมของ Bloomberg รายงานเบื้องหลัง<a href=\"https://www.blognone.com/node/136581\">เกม Call of Duty: Modern Warfare III ที่คุณภาพของเกมออกมาแย่</a> ว่าเกิดจากระยะเวลาการพัฒนาที่น้อยเกินไป งานรีบเร่ง ทีมงานต้องอดหลับอดนอน ใช้เวลาวันหยุดมาพัฒนาเกมกัน</p>\n<p>MW3 ภาคนี้พัฒนาโดยสตูดิโอ Sledgehammer Games ซึ่งต่างจากภาค MW1-MW2 ที่พัฒนาโดย Infinity Ward สตูดิโอหลักของซีรีส์ ปกติแล้วเกม Call of Duty แต่ละภาคใช้เวลาพัฒนาทั้งหมดราว 3 ปี (จึงเป็นเหตุว่าทำไม Activision ต้องวนสตูดิโอกันทำ) แต่ MW3 ออกในปีถัดมาจาก MW2 และ Sledgehammer มีเวลาพัฒนาประมาณ 16 เดือนเท่านั้น ถือว่าสั้นที่สุดในเกม Call of Duty ยุคหลังๆ</p>\n<p>Schreier ให้ข้อมูลว่าตอนแรกนั้น Sledgehammer ที่ผลงานล่าสุดก่อนหน้านี้คือภาค Vanguard ที่ออกในปี 2021 เสนอโปรเจคโค้ดเนม Anvil ที่เป็นเกมสงครามยุคอนาคต เนื้อเรื่องในจักรวาลเดียวกับภาค Advanced Warfare (2014)  ของตัวเองให้ฝ่ายบริหารของ Activision พิจารณา แต่สุดท้ายโปรเจคถูกพักไว้ เพราะฝ่ายบริหารตัดสินใจว่าจะออก Modern Warfare ภาคใหม่แทน เนื่องจากต้องการหาเกมมาอุดช่องว่างของปี 2023 ที่อีกโปรเจคหนึ่งต้องเลื่อนออกไป</p>\n<p><img alt=\"No Description\" src=\"https://www.blognone.com/sites/default/files/externals/5818b018db7a1197da35ed75954fcced.jpg\" /></p>\n<p>ตอนแรกนั้น โครงการเกม Modern Warfare ของ Sledgehammer ที่ตอนนั้นใช้โค้ดเนมว่า Jupiter ยังเป็นแค่ภาคเสริมของ Modern Warfare 2 ที่เนื้อเรื่องเกิดในเม็กซิโก แต่สุดท้ายฝ่ายบริหารขยายขอบเขตเป็นเกมภาคต่อคือ Modern Warfare 3 ที่มีขนาดใหญ่กว่ามาก มีทั้งโหมดเนื้อเรื่องที่เกิดขึ้นทั่วโลก, มัลติเพลเยอร์ที่ต้องมีแผนที่ใหม่ และโหมดซอมบี้ ส่งผลกระทบต่อการทำงานของ Sledgehammer อย่างมาก</p>\n<p>อีกปัจจัยที่มีผลต่อการพัฒนาคือซีรีส์ Modern Warfare เป็นของ Infinity Ward มาตลอด เมื่อ Sledgehammer ต้องมารับงานทำภาคต่อ ก็ต้องรอให้ทีมบริหารของ Infinity Ward สร้างคอนเทนต์ให้ เกิดความล่าช้าในการประสานงานไปมา และบางครั้งสองสตูดิโอก็มีความขัดแย้งกันด้วย</p>\n<p>ทีมงานบางส่วนของ Sledgehammer จึงต้องเร่งงาน ทำงานตอนกลางคืนหรือช่วงสุดสัปดาห์เพื่อพัฒนาเกมให้เสร็จ อีกทั้งยังรู้สึกผิดหวังเพราะฝ่ายบริหารเคยสัญญาไว้ตอนทำเกม Vanguard ว่าจะไม่มีงานเร่งแบบนี้อีกแล้ว แต่สุดท้ายก็ต้องมีอีก</p>\n<p>ที่มา - <a href=\"https://www.bloomberg.com/news/articles/2023-11-09/cod-modern-warfare-3-faces-bad-reviews-after-rushed-development\">Bloomberg</a></p>\n</div></div></div><div><div>Topics: </div><div><div><a href=\"/topics/call-of-duty\">Call of Duty</a></div><div><a href=\"/topics/games\">Games</a></div><div><a href=\"/topics/activision\">Activision</a></div><div><a href=\"/topics/infinity-ward\">Infinity Ward</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d37644996a6466d185cab8038e02c378cb54025bd51c6a065372b08b1e37fd00","category":"Thai"}
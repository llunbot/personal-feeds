{"title":"Commandos: Origins การกลับมาอีกครั้งของเกมคอมมานโดในรอบ 23 ปี, ขาย 9 เม.ย. 25","link":"https://www.blognone.com/node/144569","date":1739087661000,"content":"<div><div><div><p>เกมเมอร์ยุค 90/2000s อาจยังจดจำเกม Commandos เกมวางแผนการรบแบบเรียลไทม์ มุมมอง isometric ที่ให้เราควบคุมหน่วยคอมมานโด แฝงเร้นเข้าไปบุกฐานของศัตรูกันได้</p>\n<p>หลังทิ้งช่วงห่างจากภาค 3 ที่ออกในปี 2003 มานาน 23 ปี (ถ้านับรวมภาค Strike Force ที่เปลี่ยนแนวเป็นเกม FPS ออกปี 2006 ด้วย ก็นาน 19 ปี) ภาคใหม่ของซีรีส์นี้ <strong>Commandos: Origins</strong> จะกลับมาอีกครั้ง มีกำหนดขาย 9 เมษายน 2025</p>\n<p>เนื่องจากสตูดิโอ Pyro จากสเปนผู้พัฒนาเกมนี้ปิดตัวไปตั้งแต่ปี 2017 และผู้จัดจำหน่าย Eidos ก็ไม่อยู่แล้ว สิทธิความเป็นเจ้าของเกมย้ายมาอยู่กับ Kalypso Media ผู้จัดจำหน่ายเกมจากเยอรมนี (รายเดียวกับที่จัดจำหน่ายเกมตระกูล Tropico) หน้าที่การพัฒนาเกมภาค Origins เป็นของสตูดิโอเกมในเครือ Claymore Game Studios</p>\n<p>Commandos: Origins (ถือเป็นภาค 4 ของเกมภาคหลัก) พาผู้เล่นกลับสู่สมรภูมิสงครามโลกครั้งที่สอง ผู้เล่นจะได้รับบทบาทเป็น Jack O'Hara แห่งหน่วย Green Beret และเพื่อนร่วมทีมที่แยกคลาสตามสายงานแบบเดิม ได้เล่นเกมในภารกิจที่หลากหลาย ทั้งป่า ทะเลทราย ขั้วโลก ชายหาด ต่อสู้กับฝ่ายนาซีเช่นเดิม</p>\n<p>เกม Commandos: Origins จะออกบนพีซี, Xbox Series X|S และ PS5 ถ้าใครรอไม่ไหว มีเดโมให้เล่นก่อนแล้วทั้ง 3 แพลตฟอร์ม</p>\n<p>ที่มา - <a href=\"https://www.gematsu.com/2025/02/commandos-origins-launches-april-9-for-ps5-xbox-series-and-pc-later-in-2025-for-ps4-and-xbox-one\">Gamatsu</a></p>\n<p><img alt=\"No Description\" src=\"https://www.blognone.com/sites/default/files/externals/585598fd08a221ac5cde74f91613ceca.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/cb036e9a4019f9647f702be4122af15e.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/8ffbda99f9c1ed5f9d4a595d93b7a848.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/cdc0d95493cb16f2d5fd83f5f3a23c4d.jpeg\" /></p>\n</div></div></div><div><div>Topics: </div><div><div><a href=\"/topics/commandos\">Commandos</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fde0e9f89887113c559bc449d3ad388b08dd353aaea3cb9e091438af49a04069","category":"Thai"}
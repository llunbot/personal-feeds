{"title":"Adobe ชี้แจงประเด็นข้อความที่เป็นปัญหาในเงื่อนไขการใช้งานใหม่ ยืนยันไม่มีการนำผลงานลูกค้าไปเทรน AI","link":"https://www.blognone.com/node/140232","date":1717848899000,"content":"<div><div><div><p>มีประเด็นจากกลุ่มผู้ใช้งานซอฟต์แวร์ของ Adode เมื่อไม่กี่วันที่ผ่าน โดยพบว่า Adobe ได้แจ้งการปรับปรุงเงื่อนไขการใช้งาน (Terms of Use - ToS) ซึ่งทางเลือกเดียวคือต้องกดยอมรับ เพราะถ้าไม่ยอมรับก็ไม่สามารถใช้งานซอฟต์แวร์ต่อได้</p>\n<p>ใน ToS ใหม่นี้ Adobe ระบุว่าการเปลี่ยนแปลงหนึ่งคือ \"ชี้แจงว่าเราอาจเข้าถึงคอนเทนต์ของคุณผ่านวิธีการอัตโนมัติและแบบ manual เพื่อการตรวจสอบคอนเทนต์ได้\" ซึ่งด้วยข้อความดังกล่าว ทำให้ผู้ใช้งานจำนวนไม่น้อยมองว่า Adobe พยายามเข้าถึงคอนเทนต์เพื่อนำไปเทรนโมเดล AI จึงเรียกร้องให้ Adobe ชี้แจง หรือรณรงค์เลิกใช้ผลิตภัณฑ์</p>\n<p><img alt=\"No Description\" src=\"https://www.blognone.com/sites/default/files/externals/555b6c774bf04dc5b8aef6926d00a087.png\" /></p>\n<p>ต่อมา Adobe โพสต์บล็อกชี้แจงประเด็นดังกล่าว ยืนยันว่าบริษัทยังคงดำเนินนโยบายต่าง ๆ อย่างโปร่งใส และปกป้องสิทธิของผู้สร้างสรรค์ผลงานอย่างเต็มที่ จากนั้น Adobe ได้เปรียบเทียบ ToS เดิมและใหม่ ว่ามีการแก้ไขคำใดบ้าง โดยบอกว่าการเข้าถึงคอนเทนต์นั้น มีอยู่ 3 กรณีคือ</p>\n<ol>\n<li>ใช้งานแอพพลิเคชันและบริการ จึงต้องเข้าถึงคอนเทนต์เพื่อให้ทำงานตามที่ต้องการ เช่น แก้ไขรูปภาพ สร้างธัมเนล หรือสร้างพรีวิว</li>\n<li>ใช้งานฟีเจอร์ที่ต้องเชื่อมต่อกับคลาวด์ เช่น Photoshop Neural Filters, Liquid Mode หรือ Remove Background</li>\n<li>คือกรณีที่เป็นประเด็น นั่นคือคอนเทนต์ซึ่งเก็บบนเซิร์ฟเวอร์ Adobe นั้น บริษัทอาจใช้เทคโนโลยีประมวลรูปภาพตรวจจับ และส่งต่อในขั้นตอนที่ใช้คนตรวจสอบซ้ำ สำหรับรูปภาพที่ผิดกฎหมาย เช่น ภาพอนาจารเด็ก (CSAM), คอนเทนต์ที่ก่อกวนหรือสแปม</li>\n</ol>\n<p><img alt=\"No Description\" src=\"https://www.blognone.com/sites/default/files/externals/d5974016e3c9496e79d555193baf5a8b.png\" /></p>\n<p><img alt=\"No Description\" src=\"https://www.blognone.com/sites/default/files/externals/f487e4945db7b70697670d5cb582074e.png\" /></p>\n<p>Adobe ยืนยันว่าการตรวจสอบคอนเทนต์ที่ระบุนั้น ใช้สำหรับปรับปรุงซอฟต์แวร์เพื่อให้เป็นไปตามกฎหมาย</p>\n<p>Adobe ยังแสดงคำสัญญาเรื่องการนำคอนเทนต์ไปใช้เทรนโมเดล AI โดยบอกว่า</p>\n<ul>\n<li>Adobe ไม่นำคอนเทนต์ของลูกค้ามาเทรน Firefly Generative AI โดยโมเดล AI นี้ถูกเทรนด้วยชุดข้อมูลที่ซื้อลิขสิทธิ์มาถูกต้อง เช่นใน Adobe Stock หรือคอนเทนต์พับลิกโดเมนที่หมดอายุลิขสิทธิ์แล้ว</li>\n<li>Adobe ไม่สร้างความเป็นเจ้าของผลงานที่เป็นของลูกค้า คอนเทนต์ที่เก็บบนเซิร์ฟเวอร์ของลูกค้า มีไว้เพื่อให้ลูกค้าใช้งานแอพพลิเคชันและบริการของตนเท่านั้น</li>\n</ul>\n<p>ที่มา: <a href=\"https://blog.adobe.com/en/publish/2024/06/06/clarification-adobe-terms-of-use\">Adobe</a></p>\n<p>Scott Belsky ผู้บริหาร Adobe ก็ยอมรับใน X ว่าข้อความใน ToS ใหม่ อาจสร้างความสับสนได้ ในยุคที่ผู้สร้างสรรค์ผลงานไม่ค่อยเชื่อใจบริษัทเทคโนโลยีมากขึ้น (Adobe เคย<a href=\"https://www.blognone.com/node/132305\">มีประเด็นนี้มาแล้วครั้งหนึ่งเมื่อปีที่แล้ว</a>)</p>\n<blockquote><p>“solely for the purpose of operating…”for clarity: any modern software company that has features like reproducing as thumbnails, enabling users to share for review and approval via web link, auto generating variations, indexing for search etc - requires a license (or for…</p>\n<p>— scott belsky (@scottbelsky) <a href=\"https://twitter.com/scottbelsky/status/1798739684081942747?ref_src=twsrc%5Etfw\">June 6, 2024</a></p></blockquote>\n</div></div></div><div><div>Topics: </div><div><div><a href=\"/topics/adobe\">Adobe</a></div><div><a href=\"/topics/creative-cloud\">Creative Cloud</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"545fdbc4c680fedc1874d4a6df8aea82720b4f09d7b7170ed086d8a425fbe0cc","category":"Thai"}
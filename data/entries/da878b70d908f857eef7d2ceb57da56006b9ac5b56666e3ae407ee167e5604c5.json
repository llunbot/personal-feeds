{"title":"พาไปดู Mercedes-Benz EQS นิยามรถหรู S-Class ในแบบ EV เป็นอย่างไร","link":"https://www.blognone.com/node/126081","date":1638321706000,"content":"<div><div><div><p>งาน Motor Expo 2021 กำลังจะเริ่มขึ้น โดย Mercedes-Benz ประเทศไทยได้นำรถยนต์ไฟฟ้า EQS มาเปิดตัวอย่างเป็นทางการ และเป็นการโชว์ตัวแก่บุคคลทั่วไปเป็นครั้งแรกในประเทศไทย โดยผมได้มีโอกาสไปร่วมงานในวันสื่อมวลชนจึงได้เก็บภาพมาแชร์ประสบการณ์ให้อ่านกันครับ</p>\n<p><img src=\"https://www.blognone.com/sites/default/files/externals/b55c3bb7da3419120e83fb989fb751dd.jpg\" /></p>\n<p>เท้าความก่อนว่า Mercedes-Benz EQ เป็นซีรีส์ยานยนต์พลังงานไฟฟ้า โดยก่อนหน้านี้มี EQC ที่เป็นรถยนต์ไฟฟ้าล้วนรุ่นแรกของค่าย และเคยมีข่าวว่าจะนำมาจำหน่ายในประเทศไทยแต่เจรจาไม่ลงตัวจึงยกเลิกแผนไป เวลาผ่านมาได้ฤกษ์นำรถซีรีส์ EQ เข้ามาจำหน่ายในไทยเสียที กับรุ่น EQS ที่ได้ชื่อว่าเป็น S-Class ในแบบรถยนต์ไฟฟ้า</p>\n<p>Mercedes-Benz EQS รุ่นที่เปิดตัวในไทย คือ EQS 450+ มาพร้อมมอเตอร์ตัวเดียวที่เพลาหลัง (แปลว่าขับเคลื่อนล้อหลัง) แบตเตอรี่อยู่ที่พื้น ความจุ 107.8 กิโลวัตต์ชั่วโมง โฆษณาว่าแล่นได้ 560 กิโลเมตรต่อการชาร์จหนึ่งครั้ง มีกำลัง 329 แรงม้า โดยในต่างประเทศมีรุ่น EQS 580 4MATIC มอเตอร์คู่ ขับเคลื่อนสี่ล้อด้วย ทำให้คาดเดาได้ว่า Mercedes-Benz ประเทศไทยอาจนำเข้ามาทำตลาดในอนาคต</p>\n<p>EQS รุ่นที่นำมาโชว์ในงานเป็นสีน้ำเงิน Nautical Blue ด้านหน้ายังคงการออกแบบที่มีกลิ่นอายของ EQC อยู่ โดยกระจังหน้าเป็นแบบทึบมีลวดลายฝังอยู่ด้านในและยังเป็นที่อยู่ของเซ็นเซอร์ต่างๆ มากมาย ไฟหน้าเรียกว่า Digital Light ที่ทำงานร่วมกับระบบนำทาง คือเมื่อถึงเวลาเลี้ยว ไฟหน้าจะฉายลูกศรเลี้ยวลงบนพื้นถนนได้ด้วย</p>\n<p><img src=\"https://www.blognone.com/sites/default/files/externals/feaeb830a1beb6c3d2825593e30e009a.jpg\" /></p>\n<p>มาที่ด้านข้างซึ่งมีกิมมิคเล็กๆ อยู่ตรงแก้มด้านซ้าย จะมีช่องสี่เหลี่ยมผืนผ้าแคบๆ เมื่อกดเข้าไปจะเด้งออกมา และมันคือ ช่องเติมน้ำฉีดกระจก!! สาเหตุที่มาเติมน้ำตรงนี้เพราะฝากระโปรงหน้านั้น \"ไม่ถูกออกแบบมาให้ผู้ใช้เปิดเลย\" สิ่งเดียวที่เจ้าของรถต้องเซอร์วิสคือเติมน้ำฉีดกระจกเท่านั้น ข้อยืนยันว่าผู้ใช้รถไม่ควรจะเปิดฝากระโปรง คือเมื่อเปิดมาแล้วไม่มีโช็คยกฝากระโปรงหรือก้านเหล็กค้ำด้วยซ้ำ</p>\n<p><img src=\"https://www.blognone.com/sites/default/files/externals/f3087c12e8cada80bf929aaeb5fb6835.jpg\" /></p>\n<p><img src=\"https://www.blognone.com/sites/default/files/externals/56ab149bdf9f353e50251f5be88e4719.jpg\" /></p>\n<p>ในส่วนของมือจับประตูก็เป็นแบบฟลัชเก็บเข้ากับตัวรถ เพื่อลดแรงเสียดทานอากาศให้มากที่สุด</p>\n<p><img src=\"https://www.blognone.com/sites/default/files/externals/b03a49b81614a7a10fcc25d6ffe9aa28.jpg\" /></p>\n<p>วนมาด้านท้าย ไฟท้ายของ EQS มีชื่อว่า 3D Helix โดยด้านในจะเป็นเกล็ดๆ รวมถึงไฟด้านซ้ายและขวาก็เชื่อมกันเป็นเส้นเดียวพาดผ่านฝากระโปรงท้ายอีกด้วย</p>\n<p><img src=\"https://www.blognone.com/sites/default/files/externals/4fc705ede16a3a6846b1b0a209597e84.jpg\" /></p>\n<p>ฝากระโปรงท้ายเป็นแบบยกขึ้นทั้งบานกระจก (fastback) เมื่อเปิดแล้วเผยให้เห็นส่วนเก็บสัมภาระขนาดใหญ่ถึง 610 ลิตร โดยฝาท้ายเป็นแบบเปิด-ปิดด้วยระบบไฟฟ้า</p>\n<p><img src=\"https://www.blognone.com/sites/default/files/externals/bb144a3dcb52e9abd53bf2b96859620d.jpg\" /></p>\n<p>ช่องชาร์จไฟอยู่ที่ด้านหลังขวาของรถ ในตำแหน่งเดียวกับฝาถังน้ำมันของรถยุโรปทั่วไป ตัวช่องชาร์จเป็นแบบ CCS Type 2 ตามมาตรฐาน โดยชาร์จไฟกระแสตรงได้สูงสุดที่ 200 กิโลวัตต์ (ตั้งโหมด Eco ให้จำกัดที่ 100 กิโลวัตต์ได้หากต้องการถนอมแบตเตอรี่)</p>\n<p><img src=\"https://www.blognone.com/sites/default/files/externals/0f743576e123981ea65feec9180c14a8.jpg\" /></p>\n<p><img src=\"https://www.blognone.com/sites/default/files/externals/15f00df6c0ea8f710e6ff36fa3d9e3a2.jpg\" /></p>\n<p>มาดูด้านในกันบ้าง สิ่งแรกที่ผู้ใช้จะมองเห็นคือแผงแดชบอร์ดขนาดยักษ์ที่ยาวจากซ้ายไปขวาเป็นกระจกแผ่นเดียวกัน ด้านใต้ฝังจอไว้ 3 จอ คือหน้าปัดของผู้ขับ, หน้าจอกลางสำหรับควบคุมระบบอินโฟเทนเมนต์, ระบบนำทาง, ระบบปรับอากาศ และหน้าจอซ้ายสุดคือจอของผู้โดยสารตอนหน้า</p>\n<p><img src=\"https://www.blognone.com/sites/default/files/externals/4b3718e09cfccfb71c35160b7fb0b565.jpg\" /></p>\n<p>ผมลองกดหน้าจอเล่นๆ ดู พบว่าทำงานได้รวดเร็ว ไม่มีกระตุก หน้าจอมีความละเอียดสูง คมชัด และที่สำคัญคือรองรับภาษาไทยเต็มระบบ ทั้งเมนูต่างๆ ไปจนถึงภาษาของแผนที่ (ทุกวันนี้ Tesla ยังอ่านไทยไม่ได้เลย)</p>\n<p><img src=\"https://www.blognone.com/sites/default/files/externals/e1c504d826a76bca2d4ec0015b0fa30b.jpg\" /></p>\n<p>คอนโซลกลางก็เรียบหรู มีช่องเก็บของขนาดใหญ่ที่ฝาปิดเป็นไม้จริง ในช่องเก็บของมีพอร์ต USB Type C สำหรับชาร์จโทรศัพท์ 2 ช่อง, ที่วางแก้วน้ำที่ตัวล็อคจะหมุนออกมารับแก้วเมื่อวางแก้วน้ำลง ไม่เกะกะหากไม่ได้ใช้งาน</p>\n<p><img src=\"https://www.blognone.com/sites/default/files/externals/b1a37153dee35d38145bed93e228f223.jpg\" /></p>\n<p>ปุ่มสตาร์ทรถอยู่ถัดลงมาจากช่องเก็บของ พร้อมแป้นควบคุมแบบรูดซ้ายขวาที่สามารถสแกนนิ้วได้ด้วย (Mercedes-Benz ซื้อเทคโนโลยีนี้มาจาก BlackBerry) นอกจากนี้ก็เป็นปุ่มปรับเสียง, โหมดการขับขี่ และไฟฉุกเฉิน โดยส่วนตัวผมชอบชุดปุ่มควบคุมตรงนี้มาก เพราะมีขนาดเล็ก ไม่ต้องใหญ่โตเกะกะ ทำให้ดีไซน์โดยรวมดูเรียบร้อย</p>\n<p><img src=\"https://www.blognone.com/sites/default/files/externals/c12e29317eeb0efb6f1151c7c3a0a254.jpg\" /></p>\n<p>หน้าจอบอกระดับแบตเตอรี่อยู่ที่ 52% ประเมินว่าจะแล่นได้อีก 289 กิโลเมตร</p>\n<p><img src=\"https://www.blognone.com/sites/default/files/externals/6c25a8637ebc982aabe27325b226142e.jpg\" /></p>\n<p>ชุดเครื่องเสียงระดับหรูจาก Burmester สัญชาติเยอรมัน</p>\n<p><img src=\"https://www.blognone.com/sites/default/files/externals/83034cc2b1b9a88d9d4edd880deac235.jpg\" /></p>\n<p>อย่างไรก็ตาม เบาะนั่งของผู้โดยสารตอนหลังนั้นนั่งไม่สบายเท่าที่ควร (เมื่อเทียบกับ S 580e ที่จอดอยู่ข้างๆ) เบาะหลังไม่สามารถปรับเอนได้เลย รวมถึงไม่มีที่พักแข้ง/พักเท้าให้ด้วย (นี่ S-Class จริงหรือเปล่า) ยิ่งไปกว่านั้น เมื่อเป็นรถยนต์ไฟฟ้าที่มีแบตเตอรี่อยู่ใต้พื้น ทำให้พื้นสูงกว่าปกติ นั่นแปลว่าเข่าของผู้โดยสารจะชันกว่ารถปกติ โดยผมรู้สึกว่าเข่าผมชันกว่าตอนนั่ง Tesla Model S และ Model 3 เสียอีก คิดว่านั่งนานๆ น่าจะเมื่อยแน่ๆ</p>\n<p><img src=\"https://www.blognone.com/sites/default/files/externals/fad79fd3619ca0236208d55cbe57ae91.jpg\" /></p>\n<p><img src=\"https://www.blognone.com/sites/default/files/externals/e44d5cecbc31361ac24b877101bea48b.jpg\" /></p>\n<p>ผู้โดยสารตอนหลังปรับแอร์แยกโซนซ้ายขวาได้อิสระ</p>\n<p><img src=\"https://www.blognone.com/sites/default/files/externals/8cb7698d5b5d5b70cff16ecc53891bc1.jpg\" /></p>\n<p>ด้านใต้เปิดมามีพอร์ต USB Type C ให้อีก 2 พอร์ต</p>\n<p><img src=\"https://www.blognone.com/sites/default/files/externals/aa907ca7b3d0fdbc29baa4e524c21c2d.jpg\" /></p>\n<p>หลังคาเป็นซันรูฟแบ่งสองบานระหว่างผู้โดยสารตอนหน้าและหลัง</p>\n<p><img src=\"https://www.blognone.com/sites/default/files/externals/f9feea1261d95ee577602cae5eff86a0.jpg\" /></p>\n<p>ทั้งนี้ Mercedes-Benz เลือกใช้วัสดุภายในรถได้หลากหลายและลงตัวอย่างมาก ให้ความรู้สึกหรูหราได้ดี มีตั้งแต่หนังแท้ที่เบาะ, คอนโซลเป็นการผสมผสานระหว่างผ้า Alcantara และผ้าอีกชนิดที่ผมไม่ทราบชื่อแต่เนื้อมีความละเอียดนุ่มมืออย่างยิ่ง รวมถึงมีไม้จริงอย่างที่เขียนไปตอนต้น</p>\n<p><img src=\"https://www.blognone.com/sites/default/files/externals/3cabbd46630860bc765659cd8293f42e.jpg\" /></p>\n<p>Mercedes-Benz EQS จะจัดแสดงอยู่ที่งาน Motor Expo 2021 ระหว่างวันที่ 1-12 ธันวาคม 2021 ทั้งนี้ยังไม่มีการเปิดเผยราคาอย่างเป็นทางการ แต่พนักงานภายในบูธแจ้งว่า 7-8 ล้านบาท โดยจะเป็นรุ่นนำเข้าทั้งคันก่อน และจะเริ่มประกอบรวมถึงผลิตแบตเตอรี่ภายในประเทศไทยในอนาคต</p>\n<p><img src=\"https://www.blognone.com/sites/default/files/externals/05a646aaa74009abd66261ecdfa7d31e.jpg\" /></p>\n</div></div></div><div><div>Topics: </div><div><div><a href=\"/topics/mercedes-benz\">Mercedes-Benz</a></div><div><a href=\"/topics/electric-car\">Electric Car</a></div><div><a href=\"/topics/automobile\">Automobile</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"da878b70d908f857eef7d2ceb57da56006b9ac5b56666e3ae407ee167e5604c5","category":"Thai"}
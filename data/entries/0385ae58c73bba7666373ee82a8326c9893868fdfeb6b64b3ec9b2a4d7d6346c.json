{"title":"Volkswagen เตรียมปลดผู้บริหารบริษัทซอฟต์แวร์ในเครือออกยกชุด เหตุงานช้า ใช้งบเปลือง","link":"https://www.blognone.com/node/133727","date":1683531422000,"content":"<div><div><div><p>Volkswagen Group เป็นบริษัทรถยนต์ขนาดใหญ่อันดับต้นๆ ของโลก มีแบรนด์รถยนต์ในเครือมากมายนอกจาก Volkswagen เช่น Porsche, Audi, Lamborghini, Bentley, SEAT ฯลฯ โดยรถยนต์ในเครือหลายรุ่นมักจะแชร์แพลตฟอร์มหรือชิ้นส่วนกัน นอกจากนี้ยังแชร์ซอฟต์แวร์ที่ใช้ในรถยนต์กันด้วย เพื่อประหยัดต้นทุนไม่ต้องพัฒนาแยกกัน</p>\n<p>Volkswagen ตั้งบริษัทลูกชื่อ Cariad ขึ้นมาในปี 2020 ระหว่างที่ Herbert Diess ยังดำรงตำแหน่งซีอีโอ เพื่อทำหน้าที่พัฒนาซอฟต์แวร์สำหรับรถยนต์หลายแบรนด์ในเครือ ปัจจุบันมีพนักงานกว่า 6,000 คน</p>\n<p>เมื่อปี 2022 มีข่าวว่า Porsche Macan รุ่นที่ใช้ไฟฟ้าล้วนจะเริ่มขายในปี 2023 แต่เจอ \"ปัญหาซอฟต์แวร์\" ทำให้ต้องเลื่อนไปเป็นปี 2024 แต่ล่าสุดดูท่าว่าปัญหาซอฟต์แวร์ดังกล่าวจะไม่ใช่เรื่องเล็ก เพราะมีรายงานว่า Volkswagen เตรียมปลดผู้บริหารบริษัท Cariad เกือบยกชุด เหลือไว้คนเดียวคือหัวหน้าฝ่ายบุคคลที่อาจจะได้อยู่ต่อ เนื่องจาก Cariad ใช้งบเกินกำหนดแถมส่งมอบงานไม่ได้ตามเป้า</p>\n<p>รายงานระบุว่าความล่าช้าของการพัฒนาซอฟต์แวร์นั้นกระทบกับแผนเปิดตัวรถยนต์รุ่นสำคัญๆ อย่าง Porsche e-Macan และ Audi Q6 e-tron ที่ใช้ไฟฟ้า รวมถึงเป้าที่จะพัฒนาซอฟต์แวร์รถยนต์ไร้คนขับระดับ 4 ภายในปี 2026 ก็ต้องเลื่อนออกไปอีกสองปี</p>\n<p>ที่มา - <a href=\"https://www.reuters.com/business/autos-transportation/vw-fire-top-executives-software-unit-cariad-source-says-2023-05-06/\">Reuters</a></p>\n<p><img alt=\"No Description\" src=\"https://www.blognone.com/sites/default/files/externals/eecf7972b759bed254f93ca149a3d37c.jpeg\" /><em>ภาพโดย Cariad</em></p>\n</div></div></div><div><div>Topics: </div><div><div><a href=\"/topics/volkswagen\">Volkswagen</a></div><div><a href=\"/topics/software\">Software</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0385ae58c73bba7666373ee82a8326c9893868fdfeb6b64b3ec9b2a4d7d6346c","category":"Thai"}
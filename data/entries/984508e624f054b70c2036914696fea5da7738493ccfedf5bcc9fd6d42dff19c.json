{"title":"เปิดเอกสารเสนอโครงการ AWS Lambda แสดงแนวทางการใช้งานและประโยชน์กับลูกค้าตั้งแต่เริ่มคิดโครงการ","link":"https://www.blognone.com/node/143417","date":1733162118000,"content":"<div><div><div><p>เมื่อเดือนที่ผ่านมา เป็นช่วง<a href=\"https://www.blognone.com/node/62783\">ครบรอบ 10 ปีบริการ AWS Lambda</a> หนึ่งในบริการ serverless ตัวหลัก โดยแนวทางของ Amazon นั้นเมื่อมีทีมงานต้องการเสนอโครงการ จะเขียน \"จดหมายข่าว\" (press release - PR) ขึ้นมาเพื่อแสดงให้ผู้พิจารณาเห็นภาพว่าบริการที่กำลังจะทำนั้นมีหน้าตาเป็นอย่างไร และลูกค้าได้ประโยชน์อย่างไรบ้าง แม้แนวทางการทำงานนี้เป็นที่รับรู้โดยทั่วกัน แต่ตัวเอกสารจริงๆ ก็มักเป็นความลับทางการค้า แต่ในโอกาสครบรอบ 10 ปี AWS Lambda Dr. Werner Vogels CTO ของ AWS ก็นำเอกสารมาเปิดให้อ่านกัน</p>\n<p>เอกสารนำเสนอโครงการภายในนั้นแสดงความฝัน โดยระบุว่าจะรองรับภาษา Java, Node.js, Python, และ Ruby รวมถึงสามารถนำไบนารีไปรันได้ตรงๆ (บริการจริงช่วงแรกรองรับเฉพาะ Node.js และค่อยๆ เพิ่มภาษาอื่นๆ จนสามารถใช้รันไทม์ของตัวเองได้ภายหลัง) คิดค่ารันทุกๆ 250ms (เปิดบริการจริงทำได้ละเอียด 100ms) และยังคิดไว้แต่แรกว่าจะมีโควต้าฟรีต่อเดือน รวมถึงระบุ URL ของเว็บทางการไว้ที่ <code>https://aws.amazon.com/lambda/</code> ซึ่งก็เป็น URL จริงจนทุกวันนี้</p>\n<p>ตัวเอกสารยังระบุถึงเงื่อนไขจำนวนมากที่ทีมงานคาดไว้แล้ว เช่นระยะเวลารันโค้ดสูงสุดที่ Vogels ระบุว่ารู้แต่แรกว่าจะมีลูกค้าอยากรันงานยาวๆ บน Lambda  และกลายเป็น batch jobs ในที่สุด หรือเงื่อนไข latency ที่จะช้าในช่วงแรกๆ หรือหากไม่ได้รันโค้ดไว้นานๆ</p>\n<p>Vogels ระบุว่าเอกสาร PR เพื่อนำเสนอโครงการภายในของ Amazon นั้นมีหลากหลายรูปแบบทั้งหน้าเดียวไปจนถึงหลายๆ หน้า ในกรณีของ AWS Lambda นี้ค่อนข้างยาว</p>\n<p>ที่มา - <a href=\"https://www.allthingsdistributed.com/2024/11/aws-lambda-turns-10-a-rare-look-at-the-doc-that-started-it.html\">All Things Distributed</a></p>\n<p><img alt=\"No Description\" src=\"https://www.blognone.com/sites/default/files/externals/5bcb9dcf6aa0a467be528d4af96535d2.png\" /></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/serverless\">Serverless</a></div><div><a href=\"/topics/cloud-computing\">Cloud Computing</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"984508e624f054b70c2036914696fea5da7738493ccfedf5bcc9fd6d42dff19c","category":"Thai"}
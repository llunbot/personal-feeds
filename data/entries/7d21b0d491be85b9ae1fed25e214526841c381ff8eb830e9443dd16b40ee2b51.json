{"title":"Scarlett Johansson เผย OpenAI เคยติดต่อขอใช้เสียงใน ChatGPT แต่ปฏิเสธไป จึงตกใจที่เสียง Sky เหมือนกับตน","link":"https://www.blognone.com/node/139868","date":1716273372000,"content":"<div><div><div><p>ประเด็นที่ OpenAI ประกาศ<a href=\"https://www.blognone.com/node/139849\">หยุดให้บริการเสียงพูด Sky</a> ใน ChatGPT ชั่วคราว เนื่องจากถูกตั้งข้อสงสัยว่าเสียงเหมือนกับนักแสดง Scarlett Johansson แม้ทาง OpenAI ยืนยันว่าใช้เสียงนักพากย์มืออาชีพ ที่อาจจะออกมาเหมือน แต่ยืนยันว่าไม่ได้ตั้งใจเลียนแบบ ดูเหมือนจะมีอะไรที่ซับซ้อนมากกว่านั้น</p>\n<p>Scarlett Johansson เปิดเผยผ่านทนายความว่าได้ส่งจดหมายสองฉบับไปยัง OpenAI เรียกร้องให้เปิดเผยรายละเอียดการพัฒนาเสียง Sky ในทุกขั้นตอน นอกจากนี้ Johansson ยังเผยว่า Sam Altman ซีอีโอ OpenAI เคยติดต่อเธอเมื่อกันยายนปีที่แล้ว เพื่อขอซื้อไลเซนส์อนุญาตให้ใช้เสียงของ Johansson สำหรับ ChatGPT โดยมองว่าเสียงนี้จะช่วยให้คนสบายใจที่จะใช้เทคโนโลยี ChatGPT มากขึ้น ซึ่งหลังพิจารณาหลายอย่าง Johansson ก็ปฏิเสธข้อเสนอนี้ไป ซึ่ง Altman ก็ได้ติดต่อ Johansson อีกครั้งหนึ่งด้วย</p>\n<p>Johansson บอกว่าหลังจากได้ฟังเสียง Sky แล้ว ตนรู้สึกตกใจและโกรธมากที่ Altman ยังพยายามหาเสียงที่คล้ายกับตนมาใช้งาน ซึ่งในช่วงเวลาที่ศิลปินนักแสดงต่างปกป้องอัตลักษณ์ของตนจากการปลอมแปลงด้วย AI จึงเรียกร้องให้ OpenAI เปิดเผยเรื่องราวการพัฒนาเสียงนี้มากที่สุด</p>\n<p><img alt=\"No Description\" src=\"https://www.blognone.com/sites/default/files/externals/d941bb92d4d7d5971ae74de84e59a97a.jpeg\" /></p>\n<p>ด้าน Sam Altman ออกจดหมายเปิดผนึกยืนยันอีกครั้งว่าเสียงของ Sky ไม่ใช่ Scarlett Johansson และไม่ได้พยายามเลียนแบบให้เหมือนด้วย ผู้พากย์เสียง Sky นั้นถูกคัดเลือกมาก่อนที่ OpenAI จะติดต่อไปหา Johansson เสียอีก ทั้งนี้เพื่อแสดงความเคารพต่อ Johansson จึงได้ตัดสินใจหยุดให้บริการเสียง Sky ในทุกผลิตภัณฑ์ และต้องขอโทษที่ไม่ได้สื่อสารให้ดีกว่านี้</p>\n<p>Sam Altman เคยเปิดเผย<a href=\"https://sfstandard.com/2023/09/12/sam-altman-dreamforce-2023/\">ในงานสัมมนาของ Salesforce เมื่อปีที่แล้ว</a> บอกว่า <strong>her</strong> (อักษรตัวเล็กทั้งหมด) คือภาพยนตร์เรื่องโปรดของเขา ซึ่งหนังปี 2013 ของ Spike Jonze ว่าด้วยเครื่องมือสร้างน้ำเสียงสนทนาที่ทำให้ตัวละครตกหลุมรัก และเสียงสังเคราะห์ในหนังก็พากย์โดย Scarlett Johansson นั่นเอง</p>\n<p>เมื่อสัปดาห์ที่แล้ว Altman ก็โพสต์ใน X ย้ำเรื่องนี้เองด้วย</p>\n<blockquote><p>her</p>\n<p>— Sam Altman (@sama) <a href=\"https://twitter.com/sama/status/1790075827666796666?ref_src=twsrc%5Etfw\">May 13, 2024</a></p></blockquote>\n<p>ที่มา: <a href=\"https://www.npr.org/2024/05/20/1252495087/openai-pulls-ai-voice-that-was-compared-to-scarlett-johansson-in-the-movie-her\">NPR</a> และ <a href=\"https://www.theverge.com/2024/5/20/24161253/scarlett-johansson-openai-altman-legal-action\">The Verge</a> ภาพ <a href=\"https://flic.kr/p/RfnyNF\">Flickr: Walt Disney Television</a></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/chatgpt\">ChatGPT</a></div><div><a href=\"/topics/scarlett-johansson\">Scarlett Johansson</a></div><div><a href=\"/topics/sam-altman\">Sam Altman</a></div><div><a href=\"/topics/llm\">LLM</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7d21b0d491be85b9ae1fed25e214526841c381ff8eb830e9443dd16b40ee2b51","category":"Thai"}
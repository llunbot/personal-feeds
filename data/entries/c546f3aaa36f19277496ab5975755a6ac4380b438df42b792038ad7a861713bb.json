{"title":"Red Hat เลิกเปิดซอร์สโค้ด RHEL ต่อเว็บสาธารณะ ต้องล็อกอินบัญชีลูกค้าเท่านั้น","link":"https://www.blognone.com/node/134477","date":1687362255000,"content":"<div><div><div><p>Red Hat ประกาศเลิกเปิดซอร์สโค้ดของ RHEL ลงเว็บ git.centos.org และจะเปิดซอร์สโค้ดผ่านทางหน้าพอร์ทัลลูกค้าและพาร์ตเนอร์เท่านั้น</p>\n<p>ทาง Red Hat ให้เหตุผลว่าหลังจากปรับ CentOS ให้เหลือแต่ CentOS Stream ที่ไม่ใช่เวอร์ชั่นเสถียรระยะยาวเหมือน RHEL อีกต่อไป git ของ CentOS ก็ใช้งานกับ CentOS Stream อย่างเดียวอยู่แล้ว แต่บริษัทก็ยังเปิดซอร์สโค้ดของ RHEL ออกมาด้วย ซึ่งกลายเป็นการทำงานที่ไม่จำเป็น</p>\n<p>แม้จะอธิบายว่าเป็นความลำบากทางวิศวกรรม แต่แนวทางจำกัดให้เข้าถึงซอร์สโค้ดได้ผ่านพอร์ทัลที่ต้องล็อกอินด้วยบัญชีลูกค้าหรือพาร์ตเนอร์เท่านั้นก็ทำให้เข้าใจได้ว่า Red Hat ต้องการจำกัดไม่ให้ดิสโทรอื่นๆ เช่น Rocky Linux, AlmaLinux, หรือแม้แต่ Liberty Linux ของค่ายคู่แข่ง SUSE ที่นำซอร์สโค้ดมาคอมไพล์แจก เข้าถึงซอร์สโค้ดได้ลำบากขึ้น</p>\n<p>โครงการโอเพนซอร์สจำนวนมากรวมถึงเคอร์เนลลินุกซ์ใช้สัญญาอนุญาตแบบ GPL ทำให้ต้องเปิดเผยซอร์สโค้ด แต่ GPL ก็บังคับเพียงว่าต้องเปิดเผยซอร์สโค้ดแก่ลูกค้าเท่านั้น ไม่ได้บังคับให้ต้องเปิดเผยต่อสาธารณะแต่อย่างใด แต่เมื่อลูกค้าได้ซอร์สโค้ดไปแล้วจะสามารถนำไปแจกจ่ายใครต่อก็ได้</p>\n<p>ที่มา - <a href=\"https://www.redhat.com/en/blog/furthering-evolution-centos-stream\">Red Hat</a></p>\n<p><img src=\"https://www.blognone.com/sites/default/files/externals/7f87cdfe7becce5c59829756ad7f6514.png\" alt /></p>\n</div></div></div><div><div>Topics: </div><div><div><a href=\"/topics/red-hat\">Red Hat</a></div><div><a href=\"/topics/rhel\">RHEL</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c546f3aaa36f19277496ab5975755a6ac4380b438df42b792038ad7a861713bb","category":"Thai"}
{"title":"WSJ รายงาน แอปเปิลกำลังหาทางทำ AirPods เป็นอุปกรณ์เพื่อสุขภาพ วัดอุณหภูมิ จับท่าทางได้","link":"https://www.blognone.com/node/125256","date":1634173623000,"content":"<div><div><div><p>Wall Street Journal รายงานโดยอ้างอิงจากเอกสารภายในระบุว่า ตอนนี้แอปเปิลกำลังพัฒนาการใช้งานหูฟัง AirPods ขึ้นอีกขั้น ให้เป็นอุปกรณ์เพื่อสุขภาพ เพิ่มเซนเซอร์การจับท่าทางเพื่อให้เราอยู่ในท่าทางที่ถูกต้อง และในตัวโปรโตไทป์ยังเพิ่มการวัดอุณหภูมิร่างกายได้ด้วย</p>\n<p>เนื่องจากเป็นประเด็นด้านสุขภาพ ความสามารถเพื่อสุขภาพใหม่ใน AirPods ต้องผ่านการตรวจสอบจากหน่วยงานสุขภาพต่างๆ ซึ่งต้องใช้เวลา เพราะหูฟังของ Bose ยังต้องใช้เวลานานมากกว่าจะขายเครื่องช่วยฟัง SoundControl ที่ผ่านการรับรองโดย FDA ได้</p>\n<p>นอกจากประเด็นกฎหมายสุขภาพแล้ว ยังมีข้อจำกัดทางเทคนิค เพราะ AirPods Pro มีระยะเวลาการใช้งานแบตเตอรี 4.5 ชั่วโมงเมื่อเปิดระบบตัดเสียงรบกวนรอบข้าง และ 3.5 ชั่วโมง สำหรับการคุยโทรศัพท์ ซึ่งอาจไม่เอื้อต่อการใช้งานเพื่อสุขภาพที่ต้องใส่ตลอดเป็นระยะเวลานานๆ</p>\n<p><img src=\"https://www.blognone.com/sites/default/files/externals/f408c4d30b5a06bc79f7c0a335615fa2.jpg\" /></p>\n<p>การเบนเข็มไปยังสายสุขภาพนั้นเป็นที่เข้าใจได้ เพราะสุขภาพคือจุดขายสำคัญในยุคนี้ ก่อนหน้านี้ในงาน WWDC เมื่อเดือนมิถุนายนที่ผ่านมา แอปเปิลประกาศฟีเจอร์ใหม่ <a href=\"https://www.blognone.com/node/123052\">Conversation Boost</a> ของ AirPods Pro ที่สามารถใช้ไมโครโฟนช่วยจับและขยายเสียงพูดของคนที่อยู่ตรงหน้าพร้อมตัดเสียงรบกวนอื่นๆ ได้ ซึ่งมีความใกล้เคียงกับเครื่องช่วยฟัง</p>\n<p>ที่มา - <a href=\"https://www.engadget.com/apple-airpods-health-device-leak-132037664.html?src=rss\">Engadget</a></p>\n</div></div></div><div><div>Topics: </div><div><div><a href=\"/topics/airpods\">AirPods</a></div><div><a href=\"/topics/apple\">Apple</a></div><div><a href=\"/topics/health\">Health</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7e66f57eb2db19ba3288b26361c38f402443426815a9bdf1033ceab4b7fc78c3","category":"Thai"}
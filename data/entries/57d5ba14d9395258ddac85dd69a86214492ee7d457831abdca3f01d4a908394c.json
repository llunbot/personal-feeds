{"title":"สิงคโปร์ประกาศแนวทางให้ธนาคาร-ค่ายมือถือร่วมผิดชอบกรณีประชาชนถูกหลอก ต้องมอนิเตอร์ธุรกรรม","link":"https://www.blognone.com/node/142763","date":1729836978000,"content":"<div><div><div><p>ธนาคารกลางสิงคโปร์ (MAS) เผยแพร่แนวทาง Shared Responsibility Framework กำหนดความรับผิดชอบของธนาคารและผู้ให้บริการโทรศัพท์มือถือในกรณีที่ลูกค้าถูกหลอกลวง โดยมุ่งเป้าการหลอกลวงในกลุ่มการปลอมตัวแบบ phishing และแอปดูดเงินก่อน แต่การหลอกลวงที่เหยื่อตกลงโอนเงินด้วยตัวเอง เช่น การหลอกลงทุน ยังไม่เข้าข่ายประกาศนี้</p>\n<p>แม้ประกาศจะครอบคลุมถึงผู้ให้บริการโทรศัพท์มือถือ แต่ก็มีความรับผิดชอบเพียงแค่คัดกรอง SMS, ตรวจสอบและบล็อคข้อควาามเสี่ยงสูงเท่านั้น ความรับผิดชอบส่วนใหญ่อยู่กับธนาคาร โดยประกาศบังคับให้ธนาคารหรือสถาบันการเงินอื่น ต้องวางมาตรการเพิ่มเติม ได้แก่</p>\n<ol>\n<li>หน่วงเวลาลง digital token ใหม่ 12 ชั่วโมง ใช้ป้องกันกรณีคนร้ายได้รหัสผ่านเหยื่อไปแล้ว จากนั้นไปลงแอปที่เครื่องของคนร้ายเองและต้องการโอนเงินออกจำนวนมากๆ การหน่วงเวลานี้จะทำให้คนร้ายทำงานช้าลง</li>\n<li>แจ้งเตือนเมื่อมีกาารลง digital token ใหม่ หรือเกิดธุรกรรมความเสี่ยงสูง</li>\n<li>แจ้งเตือนเงินออกจากบัญชีทันที</li>\n<li>เปิดช่องทางล็อกบัญชีเร่งด่วน ให้ลูกค้าล็อกเงินออกได้ทันทีตลอด 24 ชั่วโมง</li>\n</ol>\n<p>ก่อนหน้านี้ MAS เคยบังคับให้ธนาคารต้องรายงานธุรกรรมรายวันให้ลูกค้าฟรีมาก่อนแล้ว แต่ยังไม่ได้บังคับให้รายงานธุรกรรมทันทีเช่นนี้ การที่มีประกาศนี้เพิ่มเข้ามา แม้ว่าธนาคารจะวางมาตรการต่างๆ ไม่ครบก็ยังให้บริการต่อไปได้ แต่หากลูกค้าถูกหลอกขึ้นมาก็ต้องรับผิดชอบค่าเสียหายทั้งหมด</p>\n<p>แนวทางนี้ยังค่อนข้างจำกัดมากโดยยังไม่ครอบคลุมการหลอกลวงผ่านช่องทางอื่นๆ ที่ไม่ใช่ช่องทางดิจิทัล เช่น คนร้ายโทรมาหลอกถามรหัสผ่าน ระหว่างการขอความเห็น มีผู้เสนอให้ MAS ขยายขอบเขตของประกาศแต่ MAS ก็ยืนยันจะเริ่มเท่านี้ก่อน แต่ไม่ขัดข้องหากธนาคารจะช่วยเหลือลูกค้ามากกว่าประกาศนี้</p>\n<p>ที่มา - <a href=\"https://www.mas.gov.sg/news/media-releases/2024/mas-and-imda-announce-implementation-of-shared-responsibility-framework-from-16-december-2024\">MAS</a></p>\n<p><img alt=\"No Description\" src=\"https://www.blognone.com/sites/default/files/externals/e6cdef6010da7de6fce359044796115f.jpeg\" /></p>\n</div></div></div><div><div>Topics: </div><div><div><a href=\"/topics/mas\">MAS</a></div><div><a href=\"/topics/fraud\">Fraud</a></div><div><a href=\"/topics/singapore\">Singapore</a></div><div><a href=\"/topics/banking\">Banking</a></div><div><a href=\"/topics/phishing\">Phishing</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"57d5ba14d9395258ddac85dd69a86214492ee7d457831abdca3f01d4a908394c","category":"Thai"}
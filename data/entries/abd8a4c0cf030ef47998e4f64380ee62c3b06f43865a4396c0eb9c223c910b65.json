{"title":"นักวิเคราะห์คาด โซนี่จะออก PS5 Pro ปลายปีนี้ เตรียมพร้อมรับ GTA 6, อาจตั้งราคาแพงขึ้น","link":"https://www.blognone.com/node/138294","date":1708428049000,"content":"<div><div><div><p>CNBC อ้างความเห็นจากนักวิเคราะห์การเงิน คาดว่าโซนี่น่าจะเปิดตัว PS5 Pro ช่วงครึ่งหลังของปีนี้ ด้วยเหตุผลว่าต้องการกระตุ้น<a href=\"https://www.blognone.com/node/138199\">ยอดขาย PS5 ที่น่าจะน้อยกว่าที่คาด</a> และเป็นการเตรียมความพร้อมฝั่งฮาร์ดแวร์คอนโซลรับ<a href=\"https://www.blognone.com/node/137084\">เกมใหญ่ GTA 6 ที่จะออกในปี 2025</a></p>\n<p>ปัจจุบัน PS5 มีอายุได้ 3 ปีกว่าแล้ว (วางขายเดือนพฤศจิกายน 2020) ซึ่งโซนี่เองก็ยอมรับว่าคอนโซลเข้าช่วงครึ่งหลังของวัฏจักร และ<a href=\"https://www.blognone.com/node/136171\">ออก PS5 รุ่นอัพเดต (ที่เราเรียกกันเล่นๆ ว่า PS5 Slim)</a> มาตั้งแต่ปลายปีที่แล้ว</p>\n<p>หากย้อนดูประวัติเก่าของการเปิดตัว PS4 Pro ก็ทิ้งช่วงห่างจาก PS4 รุ่นปกติเป็นเวลา 3 ปี (2016 vs 2013) ซึ่งเป็นสิ่งที่บรรดาเกมเมอร์รับรู้และคาดการณ์กันอยู่แล้ว ที่ผ่านมาเคยมี<a href=\"https://www.blognone.com/node/137182\">ข่าวลือเรื่อง PS5 Pro ออกมาหลายครั้ง</a> และข่าวลือรอบล่าสุดบอกว่า PS5 Pro ตั้งเป้าเปิดตัวในเดือนกันยายน 2024</p>\n<p>อีกประเด็นที่น่าสนใจมาจากนักวิเคราะห์ของ Omdia ที่บอกว่าโซนี่อาจตั้งราคา PS5 Pro ให้แพงขึ้นกว่าเดิมที่ขาย 499 ดอลลาร์ แล้วขาย PS5 รุ่นธรรมดาที่ราคาเดิม ไม่ใช่ลดราคาเครื่องรุ่นเก่าแบบในอดีต เพื่อแก้<a href=\"https://www.blognone.com/node/138271\">ปัญหาอัตรากำไรในธุรกิจเกมที่ลดลงมาก</a> จนทำให้นักลงทุนเทขายหุ้นของโซนี่ออกมา</p>\n<p>ที่มา - <a href=\"https://www.cnbc.com/2024/02/20/ps5-pro-sony-to-release-refreshed-playstation-5-in-2024-analysts-say.html\">CNBC</a></p>\n<p><img src=\"https://www.blognone.com/sites/default/files/externals/e4c669c3b53d08c0834ed8f590ad9122.jpg\" /></p>\n</div></div></div><div><div>Topics: </div><div><div><a href=\"/topics/ps5\">PS5</a></div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"abd8a4c0cf030ef47998e4f64380ee62c3b06f43865a4396c0eb9c223c910b65","category":"Thai"}
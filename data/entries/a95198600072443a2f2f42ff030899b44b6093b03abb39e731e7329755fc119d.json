{"title":"นักวิจัยประสบความสำเร็จ ใช้ AI ตีความคลื่นสมองคนพิการ ให้สื่อสารออกมาเป็นตัวหนังสือ","link":"https://www.blognone.com/node/125769","date":1636536382000,"content":"<div><div><div><p>นักวิจัยประสบความสำเร็จในการใช้อัลกอริทึม ตีความสัญญาณสมองผู้พิการ และแปลออกมาเป็นตัวหนังสือ เพื่อให้ผู้พิการสามารถสื่อสารผ่านตัวหนังสือได้แบบเรียลไทม์</p>\n<p>งานวิจัยชิ้นนี้เป็นการต่อยอดจากระบบเชื่อมสมองเข้ากับคอมพิวเตอร์ (Brain-Computer Interface - BCI) ของ Brown University ที่เรียกว่า BrainGate ฝังเข้าไปในคอร์เท็กซ์สั่งการ (Motor Cortex) ของสมอง ร่วมกับปัญญาประดิษฐ์ที่พัฒนาด้วยเครือข่ายนิวรอนแบบ RNN (Recurrent Neural Network)</p>\n<p>ผู้ป่วยที่เข้าร่วมการทดสอบนี้เป็นอัมพาตจากความเสียหายที่กระดูกสันหลัง โดยตัวผู้ป่วยเพียงแค่นึกภาพในหัวว่าตัวเองกำลังเขียนหนังสือ ก่อนที่ BCI และอัลกอริทึมจะตีความและประมวลผลออกมาเป็นตัวหนังสือบนหน้าจอคอมพิวเตอร์ ซึ่งมีความแม่นยำที่ 94% (ถ้าเปิดระบบ autocorrect ก็แม่นยำถึง 99%) และความเร็วอยู่ที่ 90 ตัวอักษรต่อนาที ซึ่งเร็วกว่างานวิจัยที่ผ่านๆ มา และใกล้เคียงกับความเร็วในการพิมพ์บนสมาร์ทโฟนที่ 115 ตัวอักษรต่อนาที</p>\n<p>อย่างไรก็ตามงานวิจัยตัวนี้ยังเป็นแค่ proof-of-concept และเป็นการพิสูจน์ทฤษฎีที่ว่า การใช้ BCI ตีความคลื่นสมองที่สั่งงานเรื่องการเขียน มีความรวดเร็วในการสื่อสารมากกว่า BCI ก่อนหน้านี้ที่เป็นแบบ point-and-click หรือใช้คลื่นสมองสั่งเลื่อนเม้าส์บนจอคอมพิวเตอร์</p>\n<p>ที่มา - <a href=\"https://www.nature.com/articles/s41586-021-03506-2\">Nature</a> via <a href=\"https://www.sciencealert.com/brain-implant-enables-paralyzed-man-to-communicate-thoughts-via-imaginary-handwriting\">Science Alert</a></p>\n<p><img src=\"https://www.blognone.com/sites/default/files/externals/282471dabe4f8e70d7c46fbaaa0fd067.jpg\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/research\">Research</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a95198600072443a2f2f42ff030899b44b6093b03abb39e731e7329755fc119d","category":"Thai"}
{"title":"ศาลรัฐ Delaware ปฏิเสธแผนจ่ายผลตอบแทน 5.6 หมื่นล้านดอลลาร์ของ Tesla ให้ Elon Musk อีกครั้ง","link":"https://www.blognone.com/node/143434","date":1733232609000,"content":"<div><div><div><p>ผู้พิพากษา Kathaleen McCormick แห่งศาลรัฐ Delaware ออกคำสั่งไม่อนุมัติให้ Tesla จ่ายผลตอบแทนมูลค่า 5.6 หมื่นล้านดอลลาร์ กับซีอีโอ Elon Musk อีกครั้ง หลังจากศาลเคยออกคำสั่งนี้ไปเมื่อต้นปี</p>\n<p>ก่อนหน้านี้ Tesla เคยได้รับการอนุมัติแผนจ่ายผลตอบแทนให้ Elon Musk จาก<a href=\"https://www.blognone.com/node/99311\">ผู้ถือหุ้นเมื่อปี 2018</a> โดยขึ้นอยู่กับผลการดำเนินงานภายในระยะเวลา 10 ปี ซึ่ง Tesla ก็ทำได้ตามแผนทั้งหมดในเวลาเพียง 6 ปีเท่านั้น บอร์ดของ Tesla ระบุว่าการจ่ายผลตอบแทนนี้เป็นสิ่งสำคัญเพราะ Musk คือคนสำคัญที่ผลักดันให้สิ่งต่าง ๆ ประสบความสำเร็จตามแผน และจะทำให้เขายังทำงานที่ Tesla ต่อไป แต่ศาลรัฐ Delaware ได้ระงับการจ่ายเงินด้วยเหตุผลว่าเป็นเงินที่สูงมากเกินไป รวมทั้งมองขั้นตอนการอนุมัติแผนนี้ว่ามีการใช้อำนาจของ Musk แทรกแซง</p>\n<p>หลังศาลไม่อนุมัติแผนเมื่อต้นปี Tesla จึงได้<a href=\"https://www.blognone.com/node/140384\">จัดการประชุมผู้ถือหุ้น</a>ในเดือนมิถุนายน เพื่อให้ขอมติการจ่ายเงินก้อนนี้อีกครั้ง ซึ่งผู้ถือหุ้นก็ลงมติอนุมัติ ทำให้ Tesla ประกาศจะใช้ผลการลงมตินี้ยื่นคำร้องต่อศาลให้พิจารณาใหม่ แต่ผลก็คือศาลยังคงไม่อนุมัติอยู่ดี</p>\n<p>Tesla และ Elon Musk ยังไม่ได้ออกมาแสดงความเห็นต่อคำสั่งศาลล่าสุดนี้ แต่การออกคำสั่งนี้ก็เป็นสาเหตุหนึ่งที่ทำให้ Tesla ย้ายที่ตั้งจดทะเบียนสำนักงานใหญ่เป็นรัฐ Texas ซึ่งเดิมเป็นรัฐ Delaware ที่อ้างสิทธิในการพิจารณาประเด็นนี้</p>\n<p><strong>อัปเดต:</strong> Elon Musk แสดงความเห็นต่อคำตัดสินนี้ว่า มติของบริษัทควรมาจากผู้ถือหุ้น ไม่ใช่ผู้พิพากษา ซึ่งโพสต์ของ Tesla ที่โควทมาก็บอกว่าบริษัทจะอุทธรณ์คำตัดสินนี้</p>\n<blockquote><p>Shareholders should control company votes, not judges <a href=\"https://t.co/zRsWGjC2hG\">https://t.co/zRsWGjC2hG</a></p>\n<p>— Elon Musk (@elonmusk) <a href=\"https://twitter.com/elonmusk/status/1863752579504628189?ref_src=twsrc%5Etfw\">December 3, 2024</a></p></blockquote>\n<p>ที่มา: <a href=\"https://www.theguardian.com/technology/2024/dec/02/elon-musk-tesla-pay-package\">The Guardian</a></p>\n<p><img src=\"https://www.blognone.com/sites/default/files/externals/ba9cc500d09ae0b4b7fa37bf7251b810.png\" /></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/tesla\">Tesla</a></div><div><a href=\"/topics/ceo\">CEO</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"95cb02d4ebb60dcd082296e51e02096dc927cff9d57bb4fa3404f6fba57f5a00","category":"Thai"}
{"title":"Google อัปเดตฟีเจอร์ Accessibility - ค้นหาคำที่ต้องการ, Live Transcribe รองรับสมาร์ทโฟนจอพับ","link":"https://www.blognone.com/node/141411","date":1723613366000,"content":"<div><div><div><p>ในงานเปิดตัว Pixel 9 กูเกิลได้ประกาศฟีเจอร์ช่วยเหลือการเข้าถึง (Accessibility) เพิ่มเติมสำหรับผู้ใช้งาน Pixel ซึ่งได้อัปเดตย้อนไปถึงรุ่นเก่าด้วย มีรายละเอียดดังนี้</p>\n<p>ฟีเจอร์แรกอัปเดตเพิ่มในแอป <strong>Magnifier</strong> แอปสำหรับช่วยเหลือผู้มีข้อจำกัดการมองเห็น โดยใช้กล้องทั้งเลนส์มาโครและเลนส์ไวด์ ช่วยค้นหาสิ่งที่ต้องการ เช่น เมนูมังสวิรัติในหน้าเมนูอาหาร หรือค้นหาไฟลต์บินที่ต้องการจากกระดานแสดงตารางเวลาในสนามบิน การแสดงผลใช้ Picture-in-picture เพื่อให้เห็นภาพมุมกว้าง และภาพที่ซูมค้นหาสิ่งที่ต้องการ</p>\n<p>Magnifier อัปเดตให้กับผู้ใช้ Pixel 5 ขึ้นไป</p>\n<p>ต่อมาคือฟีเจอร์ <strong>Live Transcribe</strong> พิมพ์คำบรรยายจากเสียงที่ได้ยิน โดยเพิ่มการรองรับสมาร์ทโฟนจอพับ Pixel 9 Pro Fold ให้แสดงผลแบบแยกสองพื้นที่ ส่วน <strong>Live Caption</strong> รองรับการพิมพ์ในภาษาต่าง ๆ แบบ On-Device เพิ่มเติมอีก 7 ภาษา รวมเป็น 15 ภาษา (ยังไม่มีภาษาไทย ที่ต้องใช้อินเทอร์เน็ต)</p>\n<p>สุดท้ายคือ <strong>Guided Frame</strong> ฟีเจอร์ช่วยบอกตำแหน่งให้เซลฟี่กล้องหน้าได้ตรงตำแหน่ง จากเดิมอยู่ในการตั้งค่าของ TalkBack ตอนนี้สามารถเปิดใช้งานได้เลยผ่านการตั้งค่าของกล้อง (Camera) พร้อมปรับปรุงให้รองรับการจับตำแหน่งที่ฉลาดขึ้น รองรับการถ่ายรูปกลุ่ม และสามารถเตือนได้หากสภาพแวดล้อมมีแสงน้อย</p>\n<p>ที่มา: <a href=\"https://blog.google/outreach-initiatives/accessibility/google-pixel-camera-accessibility-update-2024/\">กูเกิล</a></p>\n<p><img alt=\"No Description\" src=\"https://www.blognone.com/sites/default/files/externals/6ee14c1321dd0a357036ac8b43a11713.png\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/accessibility\">Accessibility</a></div><div><a href=\"/topics/google-pixel\">Google Pixel</a></div><div><a href=\"/topics/android\">Android</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cfed9318b9b90a4d01c4cf21dc3bfbbbb7f69462e6537fcf86b345bf29b6d865","category":"Thai"}
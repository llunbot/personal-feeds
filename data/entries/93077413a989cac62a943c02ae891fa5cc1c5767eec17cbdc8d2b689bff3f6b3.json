{"title":"พบครูที่รัฐออริกอนใช้เกม Red Dead Redemption เป็นสื่อการสอนวิชาวรรณกรรม","link":"https://www.blognone.com/node/138792","date":1710853893000,"content":"<div><div><div><p>ผู้ใช้งาน Reddit ชื่อ AnonymousCerealBowl หรือชื่อจริง John Kellogg เป็นครูสอนภาษาอังกฤษในรัฐออริกอนประเทศสหรัฐอเมริกา เริ่มสอนวิชาวรรณกรรมโดยใช้เกมเมื่อ 1 ปีก่อน ตัวเขาได้สำรวจความคิดเห็นของนักเรียนโดยถามว่าอยากให้เพิ่มเกมอะไรเข้าไปในหลักสูตร ซึ่งเกม Red Dead Redemption ภาค 1 และ 2 ได้รับเลือกมากที่สุด</p>\n<p>ส่งผลให้ John ยื่นขอทุนเพื่อซื้อเครื่องเกมคอนโซลจำนวน 30 เครื่องเพื่อใช้ประกอบในวิชาแบ่งเป็น Xbox Series S จำนวน 24 เครื่อง, PlayStation 5 จำนวน 2 เครื่อง และ Nintendo Switch จำนวน 4 เครื่อง</p>\n<p>หลังจากได้รับทุน John สร้างแบบฝึกหัดเวอร์ชั่นแรกของวิชานี้ขึ้นมา มีทั้ง Red Dead Redemption ภาค 1 และ 2 ในแบบฝึกหัดเป็นการวิเคราะห์ตัวละครเอกของเกมทั้ง 2 ภาค นักเรียนต้องติดตามตัวเลือกทางศีลธรรมและสไตล์การเล่นโดยรวมของพวกเขาตลอดทั้งเกม จากนั้นตอบคำถามเกี่ยวกับสิ่งที่ได้พบเจอผ่านแบบฝึกหัดของ John โดยใช้เวลา 4 คาบเรียนสำหรับบทนำของเกม ซึ่ง John จะคอยช่วยเหลือคนที่เล่นไม่ค่อยคล่องอยู่ตลอด</p>\n<p>ท้ายที่สุด John จะให้นักเรียนเขียนเรียงความว่า Arthur Morgan ได้รับการไถ่บาป (redeem) ในตอนจบของเกมหรือไม่ ซึ่ง John เซฟเนื้อหาของเกมบางช่วง และจะเล่นภารกิจเหล่านั้นให้นักเรียนดูประกอบการวิเคราะห์</p>\n<p>John Kellogg บอกว่าการสอนด้วยวิธีนี้เป็นวิธีที่สนุก แถมนักเรียนยังมีส่วนร่วมในวรรณกรรมและประเด็นทางศีลธรรมโดยตรง ผลคือนักเรียนในชั้นเรียนก็ชอบการสอนแบบนี้มาก แถมยังได้ข้อคิดมากมายกลับไปด้วย</p>\n<p><img alt=\"No Description\" src=\"https://www.blognone.com/sites/default/files/externals/5a2c5fd8934ab5a635515f69e638fd43.png\" /><img alt=\"No Description\" src=\"https://www.blognone.com/sites/default/files/externals/3425d94372d7c267fd8b2ca6ead02cb4.png\" /></p>\n<p>ที่มา - <a href=\"https://www.reddit.com/r/reddeadredemption/comments/1bfsad5/comment/kv5m5kb/\">Reddit</a> via <a href=\"https://80.lv/articles/this-teacher-educates-his-students-with-red-dead-redemption\">80.lv</a></p>\n</div></div></div><div><div>Topics: </div><div><div><a href=\"/topics/red-dead-redemption\">Red Dead Redemption</a></div><div><a href=\"/topics/games\">Games</a></div><div><a href=\"/topics/usa\">USA</a></div><div><a href=\"/topics/education\">Education</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"93077413a989cac62a943c02ae891fa5cc1c5767eec17cbdc8d2b689bff3f6b3","category":"Thai"}
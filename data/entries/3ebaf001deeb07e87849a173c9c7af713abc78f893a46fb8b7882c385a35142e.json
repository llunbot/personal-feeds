{"title":"หลุดเบนช์มาร์ค Snapdragon X Elite คะแนนคอร์เดี่ยวใกล้ Core i9-14900HX, มัลติคอร์ใกล้ Apple M3 Pro","link":"https://www.blognone.com/node/139044","date":1712146086000,"content":"<div><div><div><p><a href=\"https://www.blognone.com/node/136385\">Snapdragon X Elite ชิปความหวังของ Qualcomm ในฝั่งพีซี</a> มีกำหนดออกกว้างๆ คือช่วงกลางปี 2024 (mid-2024) ซึ่งคาดกันว่า<a href=\"https://www.blognone.com/node/138766\">ไมโครซอฟท์น่าจะใช้เวทีงาน Build 2024 ช่วงปลายเดือนพฤษภาคม</a> เปิดตัว Surface 10 รุ่นที่เป็น Arm (<a href=\"https://www.blognone.com/node/138847\">รุ่น x86 เปิดตัวไปแล้ว</a>)</p>\n<p>พอใกล้ช่วงเวลาเปิดตัวพีซีรุ่นใหม่เข้ามาเรื่อยๆ ก็เริ่มมีข่าวหลุดออกมาเช่นกัน ล่าสุดมีเบนช์มาร์คของ<a href=\"https://browser.geekbench.com/v6/cpu/5553440\">โน้ตบุ๊ก Lenovo รหัส 83ED หลุดมาบนฐานข้อมูล Geekbench</a></p>\n<p>โน้ตบุ๊กตัวนี้ใช้ชิป Snapdragon X Elite รหัส X1E78100 ซีพียู Oryon จำนวน 12 คอร์ วางคลัสเตอร์แบบ 8+4 มีคล็อคฐาน 3.42GHz, แรม 32GB</p>\n<p>โน้ตบุ๊กรุ่นนี้ทำคะแนนเบนช์มาร์คได้ 2,427 คะแนน (คอร์เดี่ยว) และ 14,254 คะแนน (มัลติคอร์) หากเทียบกับซีพียูคู่แข่งในตลาดแล้ว ได้คะแนนทดสอบแบบคอร์เดี่ยวใกล้เคียงกับ Intel Core i9-14900HX (2,809 คะแนน) และส่วนคะแนนมัลติคอร์ ก็ใกล้เคียงกับ Apple M3 Pro (15,274 คะแนน)</p>\n<p>ก่อนหน้านี้ยังเคยมีคะแนนของ Snapdragon X Elite อีกรุ่นย่อย รหัส X1E80100 ที่ระบุว่าใช้กับ Samsung Galaxy Book 4 Edge ใช้คล็อค 4.0GHz ได้คะแนนสูงกว่ากันเล็กน้อยคือ 2,785 คะแนน (คอร์เดี่ยว) และ 13,925 คะแนน (มัลติคอร์)</p>\n<p>ผู้บริหารของ Qualcomm เพิ่งออกมาให้สัมภาษณ์ว่าสมรรถนะของ Snapdragon X Elite จะแรงกว่าซีพียูโน้ตบุ๊กตัวแรงสุดของอินเทลคือ Core Ultra 9 185H ถึง 51% หรือถ้าประสิทธิภาพเท่ากัน ก็จะประหยัดพลังงานกว่า 65% แบบคอร์เดี่ยว หากวัดมัลติคอร์ตัวเลขจะเป็น 41% และ 58% ตามลำดับ</p>\n<p><img src=\"https://www.blognone.com/sites/default/files/externals/e68e76c25684c09c736e73fa3576c2eb.jpg\" /></p>\n<p>ที่มา - <a href=\"https://videocardz.com/newz/lenovo-laptop-spotted-with-snapdragon-x-elite-x1e78100-12-core-cpu\">Videocardz</a>, <a href=\"https://www.notebookcheck.net/New-Geekbench-scores-of-Lenovo-laptop-with-Snapdragon-X-Elite-CPU-match-flagship-Intel-and-AMD-processors.821941.0.html\">Notebookcheck</a>, <a href=\"https://www.extremetech.com/computing/qualcomm-says-its-snapdragon-x-elite-soc-will-destroy-intels-meteor-lake\">ExtremeTech</a></p>\n</div></div></div><div><div>Topics: </div><div><div><a href=\"/topics/snapdragon\">Snapdragon</a></div><div><a href=\"/topics/soc\">SoC</a></div><div><a href=\"/topics/arm-pc\">ARM PC</a></div><div><a href=\"/topics/benchmark\">Benchmark</a></div><div><a href=\"/topics/cpu\">CPU</a></div><div><a href=\"/topics/qualcomm\">Qualcomm</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3ebaf001deeb07e87849a173c9c7af713abc78f893a46fb8b7882c385a35142e","category":"Thai"}
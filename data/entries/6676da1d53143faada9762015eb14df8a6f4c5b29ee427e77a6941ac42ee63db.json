{"title":"EU แจ้ง Apple อาจละเมิดกฎหมายเรื่องการบล็อกทางภูมิศาสตร์ของบริการ App Store","link":"https://www.blognone.com/node/143092","date":1731496362000,"content":"<div><div><div><p>ศึกรอบใหม่ระหว่างสหภาพยุโรปหรือ EU กับแอปเปิลได้เริ่มอีกครั้ง โดยคราวนี้คณะกรรมาธิการแห่งยุโรปหรือ EC ได้แจ้งแอปเปิลว่าบริษัท<strong>อาจ</strong>ละเมิดกฎของ EU เรื่องการต่อต้านการบล็อกทางภูมิศาสตร์ (Geo-blocking) ของบริการออนไลน์ของแอปเปิลได้แก่ App Store, Apple Music, Apple TV+ ฯลฯ</p>\n<p>ประเด็นสำคัญที่ EC แจ้งคือบริการออนไลน์ของแอปเปิลนั้นแสดงผลที่แตกต่างกัน ในแต่ละประเทศที่อยู่ภายใต้ EU ขึ้นอยู่กับว่าบัญชี <a href=\"https://www.blognone.com/node/140322\">Apple Account</a> สร้างผูกไว้ที่ประเทศใด เมื่อต้องการเปลี่ยนประเทศก็มีขั้นตอนที่ยุ่งยากมาก ปัญหานี้ยังรวมไปถึงการผูกบัตรเครดิตเพื่อจ่ายเงิน ซึ่งกำหนดให้ต้องเป็นบัตรเครดิตที่ออกในประเทศตามบัญชี Apple Account นั้น รวมทั้ง App Store ที่ไม่สามารถดาวน์โหลดข้ามประเทศได้ แม้ผู้ใช้งานเดินทางไปอยู่ประเทศอื่นในสหภาพยุโรปด้วยกัน</p>\n<p>EC กำหนดเวลาให้แอปเปิลรายงานกลับมาภายในหนึ่งเดือน ว่าบริษัทมีแผนปฏิบัติให้เป็นไปตามระเบียบเรื่อง Geo-blocking อย่างไร หากแอปเปิลไม่สามารถทำตามข้อกำหนดได้ก็จะมีการดำเนินการในขั้นตอนถัดไป</p>\n<p>ที่มา: <a href=\"https://ec.europa.eu/commission/presscorner/detail/en/ip_24_5727\">European Commission</a></p>\n<p><img src=\"https://www.blognone.com/sites/default/files/externals/f15f9715e72adb7d4bc6aa9b91497ae3.jpg\" /></p>\n</div></div></div><div><div>Topics: </div><div><div><a href=\"/topics/european-commission\">European Commission</a></div><div><a href=\"/topics/eu\">EU</a></div><div><a href=\"/topics/apple\">Apple</a></div><div><a href=\"/topics/app-store\">App Store</a></div><div><a href=\"/topics/europe\">Europe</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6676da1d53143faada9762015eb14df8a6f4c5b29ee427e77a6941ac42ee63db","category":"Thai"}
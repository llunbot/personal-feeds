{"title":"ผู้เล่น Baldur’s Gate 3 บน Xbox โดนแบน 1 ปี เพราะกดอัดคลิป และอัปโหลดฉาก 18+ ภายในเกม","link":"https://www.blognone.com/node/137470","date":1704273571000,"content":"<div><div><div><p>Baldur’s Gate 3 บน Xbox Series X/S เป็นเกมเวอร์ชันล่าสุดที่เพิ่งวางจำหน่ายไปเมื่อเดือนที่แล้ว โดยมีรายงานเรื่องปัญหาทางเทคนิคของตัวเกมอยู่เรื่อย ๆ ล่าสุด ผู้ใช้งานใน Reddit ชื่อ Daddy-Vegas พบว่าตนถูกแบนบัญชีใน Xbox หลังจากบันทึก และอัปโหลดคลิปฉากที่มีเพศสัมพันธ์ หรือฉากที่เข้าข่ายอนาจารโดยโดนแบนเมื่อวันที่ 28 ธันวาคมที่ผ่านมา</p>\n<p>Daddy-Vegas ได้แชร์ภาพหน้าจอที่ข้อความแจ้งว่าตัวเขาโดนแบนจากการใช้บริการเกมออนไลน์ของแพลตฟอร์ม Xbox เป็นเวลา 1 ปี โดยได้รับ 3 Stirkes (ถ้าโดน 10 Stirkes จะโดนแบนไอดีถาวร) ซึ่งมีสาเหตุมาจากการกดบันทึกวิดีโอฉาก 18+ ระหว่างตัวละครในเกม Baldur’s Gate 3 โดยเขาให้สัมภาษณ์กับ Dualshockers ว่าตนโดนแบนจากคลิปวิดีโอบนเครื่อง Xbox จะถูกอัปโหลดขึ้นเซิร์ฟเวอร์สาธารณะตามการตั้งค่าดั้งเดิมของเครื่อง ทำให้ไอดีโดนแบนฐานแจกจ่ายภาพหรือคลิปวิดีโอที่มีฉากอนาจาร</p>\n<p><img src=\"https://www.blognone.com/sites/default/files/externals/cd9b2d57d32e072fa90e8ae1cd0a5072.jpg\" /></p>\n<p>นอกจากนี้มีผู้ใช้งานหลายคนเข้ามาตอบในกระทู้ว่าพวกเขาก็โดน Microsoft แบนในลักษณะใกล้เคียงกัน แถมยังลามไปถึงเกมอื่น ๆ ที่มีฉากวาบหวามแฝงอยู่ในตัวเกมด้วย ที่สำคัญก็คือ ผู้เล่นที่ถูกแบนยังไม่สามารถยื่นเรื่องขออุทธรณ์ได้ และการแบนดังกล่าวไม่มีการเตือนก่อนแต่อย่างใด</p>\n<p><img alt=\"No Description\" src=\"https://www.blognone.com/sites/default/files/externals/48c1dbc1a93f11a82da62574e1067bc8.jpg\" /><em>ภาพที่ Daddy-Vegas โพสต์ใน Reddit</em></p>\n<p>ส่วนในไทยในหมู่ชุมชนผู้ใช้งาน Xbox มีเหตุการณ์ผู้ใช้งานหลายคนโดนแบนไม่ทราบสาเหตุไปเมื่อ 23 และ 28 ธันวาคม เป็นการระงับไม่ให้ผู้เล่นเข้าโหมดออนไลน์หรือเล่นเกม Multiplayer เป็นเวลา 15 วัน โดยมีบางคนโดนแบนทะลุ 10 Stirkes ด้วย</p>\n<p>ที่มา - <a href=\"https://www.reddit.com/r/BaldursGate3/comments/18u5pnj/xbox_users_do_not_record_game_clips\">Reddit</a> via <a href=\"https://www.dualshockers.com/recording-nude-baldurs-gate-3-clips-on-xbox-can-seemingly-get-you-banned-from-the-service/\">Dualshockers</a></p>\n</div></div></div><div><div>Topics: </div><div><div><a href=\"/topics/baldurs-gate\">Baldur's Gate</a></div><div><a href=\"/topics/xbox\">Xbox</a></div><div><a href=\"/topics/games\">Games</a></div><div><a href=\"/topics/microsoft\">Microsoft</a></div><div><a href=\"/topics/reddit\">Reddit</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b435cf31884dc05262273b831df96625853c86a1765b02c87521ce441799ee14","category":"Thai"}
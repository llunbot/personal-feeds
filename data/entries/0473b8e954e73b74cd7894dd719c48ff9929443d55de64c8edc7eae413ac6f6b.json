{"title":"กูเกิลซัพพอร์ต Kotlin Multiplatform อย่างเป็นทางการ, แอพ Google Docs เริ่มใช้งานแล้ว","link":"https://www.blognone.com/node/139760","date":1715753658000,"content":"<div><div><div><p>กูเกิลประกาศซัพพอร์ต <a href=\"https://www.blognone.com/node/136547\">Kotlin Multiplatform (KMP) แนวทางการเขียนแอพข้ามแพลตฟอร์มด้วยภาษา Kotlin</a> อย่างเป็นทางการในงาน Google I/O 2024</p>\n<p>Kotlin Multiplatform เป็นโครงการของ JetBrains ที่พัฒนาให้ภาษา Kotlin เขียนแอพข้ามแพลตฟอร์มได้ทั้ง Android, iOS, Web, Desktop, Server</p>\n<p>แนวคิดของมันคือการที่แอพ Android ยุคใหม่เขียนด้วย Kotlin เป็นหลักอยู่แล้ว ก็นำโค้ดส่วนนี้ไปใช้กับแพลตฟอร์มอื่นๆ จะได้เขียนครั้งเดียวใช้ได้ [เกือบ] ทุกที่ โดยงานฝั่งจัดการ UI ของแต่ละแพลตฟอร์ม ตัวเฟรมเวิร์ค KMP จะช่วยจัดการให้</p>\n<p>KMP แยกงานเป็นส่วน Core Kotlin ที่พัฒนาโดย JetBrains และรองรับแพลตฟอร์มเยอะกว่า ส่วนตัวเฟรมเวิร์ค UI (Compose Multiplatform) และไลบรารีอื่นๆ อาจยังไม่รองรับเยอะเท่า สิ่งที่กูเกิลเข้ามาช่วยคือพอร์ตไลบรารี Jetpack ที่นิยมใช้ในวงการ Android ให้ทำงานกับ KMP ได้มากขึ้น และสามารถรันบน iOS ได้ด้วย, ฝั่งของเครื่องมืออื่นๆ อย่าง Android Gradle Plugin ก็ทำงานร่วมกับ KMP ได้แล้วอย่างเป็นทางการ</p>\n<p>นอกจากตัวแพลตฟอร์มพัฒนาแล้ว กูเกิลยังเปิดเผยว่าแอพ Google Docs ตอนนี้เขียนด้วย KMP โดยมีแกนหลัก logic ของแอพร่วมกัน และใช้ KMP ช่วยออกแอพทั้งบน Android, iOS, Web ซึ่งในอนาคตจะขยายไปยังแอพตัวอื่นๆ ในชุด Google Workspace ต่อด้วย</p>\n<p><img src=\"https://www.blognone.com/sites/default/files/externals/69adca277299fb102b0da616c92cea29.png\" /></p>\n<p>ที่มา - <a href=\"https://android-developers.googleblog.com/2024/05/android-support-for-kotlin-multiplatform-to-share-business-logic-across-mobile-web-server-desktop.html\">Android Developers Blog</a></p>\n</div></div></div><div><div>Topics: </div><div><div><a href=\"/topics/kotlin\">Kotlin</a></div><div><a href=\"/topics/android\">Android</a></div><div><a href=\"/topics/google\">Google</a></div><div><a href=\"/topics/development\">Development</a></div><div><a href=\"/topics/google-docs\">Google Docs</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0473b8e954e73b74cd7894dd719c48ff9929443d55de64c8edc7eae413ac6f6b","category":"Thai"}
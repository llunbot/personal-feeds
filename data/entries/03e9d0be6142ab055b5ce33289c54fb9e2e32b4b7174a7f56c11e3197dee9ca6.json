{"title":"กูเกิลบริจาค Knative เข้า CNCF คาดอยู่ในระดับ Incubating","link":"https://www.blognone.com/node/126170","date":1638811158000,"content":"<div><div><div><p>กูเกิลประกาศบริจาค Knative เข้า Cloud Native Computing Foundation (CNCF) หลังจากเปิดโครงการมาตั้งแต่ปี 2018 และแม้จะเป็นโครงการโอเพนซอร์สมาตลอดแต่ก็ควบคุมโครงการโดยกูเกิลเองเป็นหลัก</p>\n<p>Knative เป็นชุดซอฟต์แวร์สำหรับสร้างบริการแบบ serverless บน Kubernetes ที่ตอนนี้ได้รับความนิยมสูงสุดในชุมชน Kubernetes (รองลงไป คือ OpenFaaS, Kubeless, Virtual Kubelet, KEDA, Apache OpenWhisk)</p>\n<p>แม้ว่ากูเกิลจะควบคุมโครงการเป็นหลัก แต่บริษัทอื่นๆ ก็ส่งนักพัฒนาเข้ามาร่วมพัฒนาต่อเนื่อง เช่น IBM, Red Hat, VMware, และ SAP ทาง <a href=\"https://www.blognone.com/node/113801\">IBM เองเคยแสดงความไม่พอใจที่ Knative ยังอยู่ภายใต้การควบคุมของกูเกิล</a></p>\n<p>โครงการโอเพนซอร์สจำนวนมากยังเป็นโครงการที่ควบคุมโดยบริษัทเดียว แม้จะมีนักพัฒนาจากภายนอกแต่บริษัทผู้ควบคุมก็สามารถเลือกพัฒนาบางฟีเจอร์เป็นพิเศษ หรือกำกับแนวทางการพัฒนาให้ตรงกับสินค้าหรือบริการของตัวเองเป็นหลัก การส่งโค้ดเข้าองค์กรกลางทำให้ผู้ใช้เห็นโครงสร้างการควบคุมชัดเจนขึ้น เช่น CNCF เองก็กำหนดระดับโครงการไว้ 3 ระดับ คือ Sandbox, Incubating, และ Graduated ที่เรียงตามความเข้มแข็งทั้งด้านเทคนิค, ความปลอดภัย, และการมีส่วนร่วมของชุมชน</p>\n<p>ที่มา - <a href=\"https://opensource.googleblog.com/2021/11/Knative-applies-to-become-CNCF-incubating-project.html\">Google Open Source</a></p>\n<p><img src=\"https://www.blognone.com/sites/default/files/externals/6136c3ac723a9b93e2aa58d83ccc6e4a.jpg\" /></p>\n</div></div></div><div><div>Topics: </div><div><div><a href=\"/topics/knative\">Knative</a></div><div><a href=\"/topics/google\">Google</a></div><div><a href=\"/topics/open-source\">Open Source</a></div><div><a href=\"/topics/kubernetes\">Kubernetes</a></div><div><a href=\"/topics/cncf\">CNCF</a></div><div><a href=\"/topics/serverless\">Serverless</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"03e9d0be6142ab055b5ce33289c54fb9e2e32b4b7174a7f56c11e3197dee9ca6","category":"Thai"}
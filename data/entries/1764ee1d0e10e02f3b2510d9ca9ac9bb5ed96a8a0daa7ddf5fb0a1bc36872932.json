{"title":"Hey Calendar ถูกปฏิเสธขึ้น App Store ซ้ำรอยกรณีแอปอีเมล Hey เมื่อ 4 ปีที่แล้ว","link":"https://www.blognone.com/node/137526","date":1704586313000,"content":"<div><div><div><p>ถ้าจำกันได้ ในปี 2020 มีประเด็นระหว่างแอปเปิลกับ Basecamp เมื่อบริษัท<a href=\"https://www.blognone.com/node/116958\">เปิดตัวแอปอีเมลแนวคิดใหม่ Hey</a> แต่ถูกแอปเปิลถอดแอปออกจาก App Store โดยตอนนั้น<a href=\"https://www.blognone.com/node/117000\">แอปเปิลให้เหตุผล</a>ว่าเพราะ Hey เมื่อเปิดแอปมา ไม่มีตัวเลือกอื่นนอกจากให้ล็อกอินเข้าระบบ ซึ่งผู้ใช้งานต้องไปสมัครกับ Hey ภายนอกโดยตรงก่อน (99 ดอลลาร์ต่อเดือน) ไม่มีปุ่มสมัครหรือจ่ายเงินในแอป ทำให้ David Heinemeier Hansson ผู้ก่อตั้ง (และเป็นคนสร้าง Ruby on Rails) ออกมาวิจารณ์เรื่องนี้ว่าแอปเปิลเลือกปฏิบัติกับเขา สุดท้ายเรื่อง<a href=\"https://www.blognone.com/node/117063\">จบลง</a>ที่การเพิ่มปุ่ม ลองใช้ฟรี 14 วัน ทำให้<a href=\"https://apps.apple.com/th/app/hey-email/id1506603805\">แอปมีบน App Store</a> ตามปกติ</p>\n<p>2024 เรื่องราวนี้กำลังจะกลับมาอีกครั้ง</p>\n<p>คราวนี้ Hansson ออกมาเปิดเผยว่า Hey ได้ออกแอปแยกจากบริการหลักคือ <strong>Hey Calendar</strong> เนื่องจากผู้ใช้งานแพลตฟอร์ม Hey ต้องการให้แยกฟีเจอร์ปฏิทินเป็นอีกแอปเพื่อความสะดวก ซึ่งแอปก็ไม่มีอะไรในหน้าแรกมากกว่าปุ่มล็อกอินเพื่อซิงก์กับข้อมูลบัญชี Hey ไม่มีปุ่มสมัคร ไม่มีปุ่มจ่ายเงิน เหมือนกรณีแอปอีเมล Hey</p>\n<p>และแอปเปิลก็ปฏิเสธการให้แอปนี้ขึ้น App Store อีกครั้ง</p>\n<p><img src=\"https://www.blognone.com/sites/default/files/externals/b4c72a5b8c1ce91e7fa804047f7ff6a7.jpg\" /></p>\n<p>คราวนี้ Hansson ตอบโต้หนักกว่าเดิม เริ่มตั้งกระบวนการตรวจสอบแอปที่ใช้เวลาถึง 19 วัน ทำให้แอปไม่สามารถเปิดตัวได้ตามแผนแรก คำปฏิเสธของแอปเปิลก็บอกเพียงเพราะแอปไม่สามารถทำอะไรได้เลยเมื่อเปิดขึ้นมา (เป็นหน้าล็อกอิน)</p>\n<p>เขาบอกว่าหากแอปเปิลจะอ้างประเด็นว่าแอปแบบ Netflix สามารถมีแค่หน้าล็อกอินได้ เพราะเป็นแอปแบบ reader ที่เชื่อมต่อคอนเทนต์ภายนอก เขาก็พบว่ามีแอปที่เปิดมามีแต่ล็อกอินและทำอะไรไม่ได้อื่นอีก เช่น Salesforce, แอปธนาคาร JPMorgan หรือแม้แต่แอปแบบเดียวกัน Google Calendar ก็ไม่มีปุ่มอื่นนอกจากล็อกอิน แต่แอปเหล่านี้กลับอยู่ใน App Store ได้ นั่นก็เพราะแอปเหล่านี้เป็นของบริษัทใหญ่ มีผู้ใช้งานจำนวนมาก แอปเปิลไม่ต้องการมีปัญหากับบริษัทใหญ่เหล่านี้ แต่เลือกมีปัญหากับบริษัทเล็กแบบ Basecamp</p>\n<p>Hansson ยังยกกฎข้อ 3.1.3 (f) ที่ยกเว้นแอปฟรี ซึ่งเชื่อมต่อกับบริการบนคลาวด์ที่เสียเงินเช่น VOIP, คลาว์สตอเรจ ที่ยกเว้นไม่ต้องใช้ In-App ที่เพิ่มคำว่าอีเมลเข้ามาจากกรณี Hey เมื่อ 4 ปีที่แล้ว ซึ่งเขามองกรณี Hey Calendar ว่าเข้าข่ายเดียวกันที่ต้องยกเว้นให้</p>\n<blockquote><p>But the whole \"the app doesn't do anything\" isn't even in the formal guidelines! It's completely made up for the purpose of this bullying shakedown. Look at all these apps that doesn't \"do anything\" when you download them! <a href=\"https://t.co/YoFKWfyELB\">pic.twitter.com/YoFKWfyELB</a></p>\n<p>— DHH (@dhh) <a href=\"https://twitter.com/dhh/status/1743341961426452526?ref_src=twsrc%5Etfw\">January 5, 2024</a></p></blockquote>\n<p>ที่มา: <a href=\"https://www.theverge.com/2024/1/5/24027283/apple-hey-rejection-calendar-app-basecamp-david-heinemeier-hansson\">The Verge</a>, <a href=\"https://world.hey.com/dhh/apple-rejects-the-hey-calendar-from-their-app-store-4316dc03\">Hey</a></p>\n</div></div></div><div><div>Topics: </div><div><div><a href=\"/topics/hey\">Hey</a></div><div><a href=\"/topics/basecamp\">Basecamp</a></div><div><a href=\"/topics/apple\">Apple</a></div><div><a href=\"/topics/app-store\">App Store</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1764ee1d0e10e02f3b2510d9ca9ac9bb5ed96a8a0daa7ddf5fb0a1bc36872932","category":"Thai"}
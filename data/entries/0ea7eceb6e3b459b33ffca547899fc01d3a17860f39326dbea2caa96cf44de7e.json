{"title":"Linda Yaccarino ซีอีโอ X ให้สัมภาษณ์ ยืนยันมีอิสระในการทำงาน บอกเหตุผลที่ต้องรีแบรนด์ Twitter","link":"https://www.blognone.com/node/135224","date":1691710982000,"content":"<div><div><div><p>CNBC สัมภาษณ์พิเศษ Linda Yaccarino <a href=\"https://www.blognone.com/node/133819\">ซีอีโอ X</a> ซึ่งมารับไม้ต่อจาก Elon Musk ในหลายประเด็น ทั้งอำนาจหน้าที่ ซึ่งหลายคนสงสัยว่าใครกำกับดูแลบริษัทกันแน่ ไปจนถึงการตัดสินใจ<a href=\"https://www.blognone.com/node/134969\">รีแบรนด์</a> Twitter มาเป็น X</p>\n<h4>ไอเดียของ X เกิดขึ้นนานแล้ว</h4>\n<p>Yaccarino บอกว่าไอเดียเรื่อง X ที่ต้องการเป็น <strong>Everything App</strong> มีมานานแล้ว ในตอนที่บริษัทประกาศว่าตนจะมารับตำแหน่งซีอีโอในเดือนมิถุนายน ภารกิจหนึ่งก็คือการร่วมมือกับ Elon เพื่อเปลี่ยน Twitter มาสู่ X</p>\n<p>แล้ว X จะเป็นอย่างไรต่อไป? Yaccarino บอกว่าแพลตฟอร์มจะให้ประสบการณ์ที่เปลี่ยนไป ทั้งวิดีโอแบบยาว (long-form) บทความขนาดยาว การกดติดตามรับข่าวสารจากครีเอเตอร์ ซึ่งพวกเขาเหล่านี้สามารถทำเงินในระดับที่มากพอจากแพลตฟอร์ม อนาคตผู้ใช้งานจะสามารถวิดีโอคอลหากันได้ โดยไม่ต้องให้เบอร์โทรศัพท์ และจะมีระบบโอนเงิน-จ่ายเงินหากัน ทั้งระหว่างผู้ใช้งานกันเอง ตลอดจนกับครีเอเตอร์ สิ่งเหล่านี้เป็นการเปลี่ยนแปลงที่มากกว่า Twitter เดิม วิธีรับข้อมูล แลกเปลี่ยนข้อมูล ทุกอย่างจะเกิดในแพลตฟอร์ม</p>\n<p>แล้วทำไมต้องเปลี่ยนชื่อ? คำตอบคือถ้าหากใช้ชื่อ Twitter ต่อไป ฟีเจอร์ใหม่ทุกอย่างที่เข้ามา ผู้ใช้งานจะมองเป็นการ<strong>เพิ่มเติม</strong>ต่อจากของเดิมที่เป็นแพลตฟอร์มข้อความ แต่เมื่อเป็น X ทุกอย่างที่เข้ามาคือการทำสิ่งที่เป็นไปได้ ไม่ใช่แค่การต่อยอดอีกต่อไป</p>\n<p><img src=\"https://www.blognone.com/sites/default/files/externals/72f42a0ecf8897d04941b67e1fab6bd1.png\" alt /></p>\n<h4>ยืนยันมีอำนาจตัดสินใจ</h4>\n<p>ประเด็นหนึ่งที่คนสงสัยคือแม้ Linda Yaccarino จะมีตำแหน่งเป็นซีอีโอ ส่วน Elon Musk เจ้าของตัวจริงจะมีตำแหน่งตอนนี้คือซีทีโอ แต่ภาพของ X กับ Elon ยังผูกติดชัดเจน จนไม่แน่ใจว่าซีอีโอมีบทบาทแค่ไหน เรื่องนี้ Yaccarino ยืนยันว่าบทบาทระหว่างตนกับ Elon แยกกันชัดเจน</p>\n<p>คำอธิบายคือ Elon จะดูแลการรีแบรนด์ X และเร่งทำฟีเจอร์ใหม่ในอนาคต ส่วนงานที่เหลือเป็นของ Yaccarino ไม่ว่าจะเป็นการดูแลพาร์ทเนอร์ งานด้านกฎหมาย งานฝ่ายขาย จนถึงการเงิน คำตอบนี้อาจ<a href=\"https://www.blognone.com/node/134604\">ไม่เกินคาดนัก</a> เพราะ Yaccarino เคยดูแลส่วนธุรกิจโฆษณาของ NBCUniversal บริษัทสื่อรายใหญ่ของโลก และ Twitter ในตอนนั้นก็พบปัญหาผู้ลงโฆษณาต่างชะลอหรือแบนการซื้อโฆษณาในแพลตฟอร์ม</p>\n<p>Yaccarino ยังบอกด้วยว่า X ตอนนี้มีระบบจัดการเนื้อหา ดีกว่าสมัยที่เป็น Twitter อยู่ในตลาดหุ้นเสียอีก ฟังแล้วอาจไม่น่าเชื่อแต่ Yaccarino ก็ยืนยัน ฟีเจอร์ล่าสุดที่ให้ผู้ลงโฆษณาควบคุมการแสดงผลโฆษณา ไม่ให้ติดกับคอนเทนต์ที่ไม่เหมาะสมก็ช่วยสร้างความเชื่อมั่นให้ผู้ลงโฆษณามากขึ้น</p>\n<p>จำนวนพนักงานของ X ปัจจุบันอยู่ที่ 1,500 คน ลดลงจากก่อน Elon ซื้อกิจการที่ 8,000 คน ซึ่ง Yaccarino ก็บอกว่าตัวเลขนี้เหมาะสมแล้วสำหรับการควบคุมค่าใช้จ่ายบริษัท</p>\n<p><img src=\"https://www.blognone.com/sites/default/files/externals/59c64fa35a41199bda9fd8b7accce3b9.jpg\" alt /></p>\n<h4>Threads และ Mark Zuckerberg</h4>\n<p>ประเด็นสุดท้ายเป็นเรื่องของคู่แข่ง Meta ที่ออกแอปแนวข้อความแบบเดียวกันอย่าง <a href=\"https://www.blognone.com/node/134699\">Threads</a> ซึ่ง Yaccarino บอกว่ายังไม่เห็นผลกระทบต่อแพลตฟอร์มที่ชัดเจน แต่อย่างไรก็ตามบริษัทก็ต้องจับตาดูคู่แข่งเสมอเป็นเรื่องปกติ</p>\n<p>ส่วนศึก<a href=\"https://www.blognone.com/node/135172\">มวยกรง</a>ระหว่าง Elon กับ Mark Zuckerberg ซีอีโอ Meta นั้น Yaccarino บอกเพียงตอนนี้ Elon ก็เริ่มฝึกซ้อมแล้ว ซึ่งหากแมตช์นี้เกิดขึ้นจริง ก็น่าจะเป็นโอกาสที่ดีมากสำหรับแบรนด์ต่าง ๆ ที่เข้ามาสนับสนุน</p>\n<p>ที่มา: <a href=\"https://www.cnbc.com/2023/08/10/x-corp-ceo-linda-yaccarino-says-she-has-autonomy-under-elon-musk.html\">CNBC</a></p>\n</div></div></div><div><div>Topics: </div><div><div><a href=\"/topics/linda-yaccarino\">Linda Yaccarino</a></div><div><a href=\"/topics/x-company\">X.com</a></div><div><a href=\"/topics/twitter\">Twitter</a></div><div><a href=\"/topics/branding\">Branding</a></div><div><a href=\"/topics/ceo\">CEO</a></div><div><a href=\"/topics/elon-musk\">Elon Musk</a></div><div><a href=\"/topics/mark-zuckerberg\">Mark Zuckerberg</a></div><div><a href=\"/topics/social-media\">Social Media</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0ea7eceb6e3b459b33ffca547899fc01d3a17860f39326dbea2caa96cf44de7e","category":"Thai"}
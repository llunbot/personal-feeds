{"title":"ยอดขายรถ EV ทั่วโลกเดือนกุมภาพันธ์อยู่ที่ 1.2 ล้านคัน เพิ่มขึ้น 50% โดยจีนเป็นผู้นำตลาด คิดเป็น 75% ของยอดทั่วโลก","link":"https://www.blognone.com/node/145274","date":1741945379000,"content":"<div><div><div><p>ยอดขายรถ EV ทั่วโลกในเดือนกุมภาพันธ์อยู่ที่ 1.2 ล้านคัน เพิ่มขึ้น 50% จากปีก่อนหน้า โดยมีจีนเป็นผู้นำตลาด คิดเป็น 75% ของยอดขาย EV ทั่วโลก และยอดซื้อเพิ่มขึ้น 87% เมื่อเทียบกับปีก่อนหน้า</p>\n<p>แนวโน้มตลาด EV ในจีนกำลังเปลี่ยนไปสู่รถไฟฟ้าเต็มรูปแบบ (BEV) หลังมียอดขายเพิ่มขึ้น 46% มากกว่ายอดขายรถปลั๊กอินไฮบริด (PHEV) ที่เพิ่มขึ้น 22% หลังรถรุ่นใหม่ของ BYD, Xiaomi, Xpeng, และ Zeekr กำลังมาแรง โดยในช่วงสองเดือนแรกของปี 2025 จีนมียอดขาย EV 1.4 ล้านคัน คิดเป็น 60% ของยอดขายทั่วโลก</p>\n<p>ตั้งแต่ปลายปี 2023 <a href=\"https://www.blognone.com/node/137460\">BYD ขึ้นเป็นผู้ผลิต EV รายใหญ่ที่สุดของโลก แซงหน้า Tesla</a> และยังคงเติบโตอย่างต่อเนื่อง โดยขายรถ EV ได้ 133,361 คันในช่วงสองเดือนแรกของปี 2025 และส่งออกเพิ่มขึ้นเป็นสองเท่าในเดือนกุมภาพันธ์ แตะ 67,025 คัน สร้างสถิติสูงสุดเป็นเดือนที่สามติดต่อกัน</p>\n<p>ในทางกลับกัน <a href=\"https://www.blognone.com/node/144578\">Tesla กำลังสูญเสียส่วนแบ่งตลาดในจีน</a> โดยยอดขายลดลง มากกว่า 50% เหลือ 30,688 คันในเดือนกุมภาพันธ์ ซึ่งลดลงเร็วกว่าที่เคยเกิดขึ้นในเดือนมกราคม</p>\n<p>แม้ทางสหภาพยุโรป สหรัฐฯ และแคนาดา จะกำหนดภาษีนำเข้าสูงถึง 100% เพื่อสกัดกั้นรถ EV จากจีน แต่ผู้ผลิตจีนโดยเฉพาะ BYD ยังขยายตลาดอย่างต่อเนื่อง โดยเตรียมเปิดโรงงานใหม่ใน บราซิล ฮังการี อินโดนีเซีย และ<a href=\"https://www.blognone.com/node/140746\">ไทย</a> เพื่อเพิ่มกำลังการผลิตทั่วโลก</p>\n<p>แต่จีนยังครองซัพพลายเชนอุตสาหกรรม EV โดยมีกำลังการผลิตแบตเตอรี่กว่า 75% ของโลก และมีส่วนแบ่งตลาดมากกว่า 2 ใน 3 ของชิ้นส่วนสำคัญที่ใช้ในการผลิตรถ EV</p>\n<p>ส่วนยุโรปและอเมริกาเหนือยังเติบโต โดยยอดขาย EV ในยุโรปเพิ่มขึ้น 20% แตะ 500,000 คันในช่วงสองเดือนแรกของปี 2025 เช่นเดียวกับอเมริกาเหนือที่มียอดขายเพิ่มขึ้น 20% แตะ 300,000 คัน</p>\n<p>ที่มา: <a href=\"https://www.scmp.com/business/china-evs/article/3302051/global-ev-sales-soared-february-chinas-market-kept-its-growth-pace-76-surge\">South China Morning Post</a></p>\n<p><img src=\"https://www.blognone.com/sites/default/files/externals/376ad1bb3d49104765912120e2a8272b.jpg\" alt=\"EV\" /></p>\n</div></div></div><div><div>Topics: </div><div><div><a href=\"/topics/china\">China</a></div><div><a href=\"/topics/electric-car\">Electric Car</a></div><div><a href=\"/topics/electric-vehicles\">Electric Vehicles</a></div><div><a href=\"/topics/byd\">BYD</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bcd139983e8b585190c3a7e7aab638b2ff1a43b8ac5e42c1196950c74607437d","category":"Thai"}
{"title":"Warren Buffett ขายหุ้น Apple ออกมา 10 ล้านหุ้น แต่คิดเป็น 1% ของทั้งหมดที่มีอยู่","link":"https://www.blognone.com/node/138232","date":1708044844000,"content":"<div><div><div><p>Berkshire Hathaway บริษัทด้านการลงทุนของมหาเศรษฐีนักลงทุนชื่อดัง Warren Buffett รายงานการถือครองหลักทรัพย์ลงทุน ณ สิ้นเดือนธันวาคม 2023 มีประเด็นน่าสนใจคือ Buffett ขายหุ้นแอปเปิลออกมาจำนวน 10 ล้านหุ้น ในช่วงไตรมาส 4 ปี 2023 ซึ่งคิดเป็นจำนวน 1.1% ของหุ้นแอปเปิลที่ Berkshire ถือครองอยู่ (ไม่ใช่จำนวนหุ้นแอปเปิลที่มีทั้งหมด) ทำให้ Buffett ยังมีหุ้นแอปเปิลอยู่ 905.56 ล้านหุ้น</p>\n<p>Buffett เริ่มซื้อหุ้นแอปเปิลมา<a href=\"https://www.blognone.com/node/81041\">ตั้งแต่ปี 2016</a> และทยอยสะสมมาโดยตลอด จนทำให้ Berkshire เป็นหนึ่งในผู้ถือหุ้นรายใหญ่ของแอปเปิล และแอปเปิลเองก็เป็นบริษัทมีมูลค่าในพอร์ตการลงทุนของ Berkshire มากถึง 1 ใน 5 โดยมูลค่าล่าสุดอยู่ที่ประมาณ 1.6 แสนล้านดอลลาร์ จำนวนหุ้นที่ขายออกไป 10 ล้านหุ้นนี้ จึงอาจไม่มีนัยยะสำคัญในมุมมองของ Buffett ที่ชื่นชมแอปเปิล<a href=\"https://www.blognone.com/node/133723\">ออกสื่อ</a>ว่าเป็นบริษัทดีที่สุดที่เขาเคยลงทุนมา</p>\n<p>ในรายงานการถือครองนี้ยังพบว่า Berkshire Hathaway ได้ขายหุ้น HP ที่<a href=\"https://www.blognone.com/node/127971\">เริ่มลงทุนในปี 2022</a> ออกไปอีกจำนวนหนึ่ง และซื้อหุ้น Chevron, Occidental Petroleum และ SiriusXM เพิ่มเติม</p>\n<p>ที่มา: <a href=\"https://appleinsider.com/articles/24/02/15/famed-investor-warren-buffett-again-trims-stake-in-apple\">Apple Insider</a></p>\n<p><img src=\"https://www.blognone.com/sites/default/files/externals/a1710a0cca75ec06410a91f800045d67.jpg\" /></p>\n</div></div></div><div><div>Topics: </div><div><div><a href=\"/topics/warren-buffett\">Warren Buffett</a></div><div><a href=\"/topics/apple\">Apple</a></div><div><a href=\"/topics/stock\">Stock</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2e30f8673433829f02a509e9bc5bb9bb885aff49cdcb9d15b5ad409d87ac93a1","category":"Thai"}
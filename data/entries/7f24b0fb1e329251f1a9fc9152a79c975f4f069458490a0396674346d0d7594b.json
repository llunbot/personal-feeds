{"title":"ParadeDB เปิดตัว pg_lakehouse เสริมให้ PostgreSQL คิวรีไฟล์ตรงแบบ DuckDB","link":"https://www.blognone.com/node/140401","date":1718378087000,"content":"<div><div><div><p>ParadeDB ผู้พัฒนา PostgreSQL เวอร์ชั่นสำหรับงานวิเคราะห์ข้อมูล เปิดตัว pg_lakehouse ที่เพิ่มฟีเจอร์ทำให้สามารถใช้งาน PostgreSQL แทนที่ฐานข้อมูลเฉพาะทางอย่าง DuckDB</p>\n<p>ฟีเจอร์สำคัญของ pg_lakehouse คือการดึงข้อมูลภายนอกออกมาเป็นเหมือนตารางใน PostgreSQL โดยข้อมูลที่ดึงเข้ามาใส่ไปยัง Apache DataFusion ที่เป็นเอนจินการคิวรีแบบ analytics ประสิทธิภาพใกล้เคียงกับ DuckDB โดยก่อนหน้านี้ก็มีส่วนขยายอื่นคล้ายกัน แต่ pg_lakehouse ใช้ Apache OpenDAL สำหรับแปลงข้อมูลทำให้รองรับชนิดไฟล์จำนวนมาก หากการคิวรีใดไม่สามารถใช้ DataFusion ได้ก็จะถอยไปใช้เอนจิน PostgreSQL แทน</p>\n<p>ตอนนี้ pg_lakehouse ยังรองรับการคิวรีแบบอ่านเท่านั้น ต่อจากนี้ทีมงาน ParadeDB มีแผนจะรองรับตารางแบบ Apache Iceberg และจะเพิ่มฟอร์แมตไฟล์เพิ่มเติม</p>\n<p>pg_lakehouse เป็นไลเซนส์แบบ AGPL ต่างจาก PostgreSQL ที่ใช้ไลเซนส์แบบ PostgreSQL License ที่เปิดกว้างกว่า สามารถดัดแปลงแก้ไขได้อิสระ แต่ AGPL นั้นบังคับให้โค้ดที่ดัดแปลงต้องเผยแพร่แบบ AGPL ด้วยเช่นกัน</p>\n<p>ที่มา - <a href=\"https://blog.paradedb.com/pages/introducing_lakehouse\">ParadeDB</a></p>\n<p><img alt=\"No Description\" src=\"https://www.blognone.com/sites/default/files/externals/23fe8e96ba5909ed8d724b69009ef59e.png\" /></p>\n</div></div></div><div><div>Topics: </div><div><div><a href=\"/topics/postgresql\">PostgreSQL</a></div><div><a href=\"/topics/database\">Database</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7f24b0fb1e329251f1a9fc9152a79c975f4f069458490a0396674346d0d7594b","category":"Thai"}
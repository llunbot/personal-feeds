{"title":"Apple อัพเดตโครงการ Self Service Repair - เพิ่ม iPhone 14, Mac ชิป M2 และรัน System Configuration ได้เอง","link":"https://www.blognone.com/node/134447","date":1687272690000,"content":"<div><div><div><p>แอปเปิลประกาศอัพเดตโครงการ Self Service Repair ที่ให้ลูกค้าสามารถสั่งซื้ออะไหล่แท้ และเช่าอุปกรณ์ซ่อมแซม ไปซ่อมอุปกรณ์แอปเปิลได้เอง โดยขยายกลุ่มสินค้าที่รองรับเพิ่มเติม ได้แก่ กลุ่ม iPhone 14, MacBook Air จอ 13 นิ้ว ชิป M2, MacBook Pro ชิป M2 Pro และ M2 Max</p>\n<p>แอปเปิลยังเปิดให้ผู้ซื้ออะไหล่ซ่อมแซมของ iPhone สามารถรันคำสั่ง System Configuration ได้เอง ซึ่งเป็นขั้นตอนสำหรับตรวจสอบยืนยันอะไหล่แท้ของแอปเปิล ตลอดจนอัพเดตเฟิร์มแวร์ โดยเฉพาะส่วนฮาร์ดแวร์ที่เกี่ยวข้องกับการยืนยันตัวตน ว่าสามารถทำต่อได้อย่างถูกต้อง จากเดิมขั้นตอนนี้ลูกค้ายังต้องติดต่อศูนย์ Self Service Repair เพื่อรันคำสั่ง</p>\n<p>อะไหล่ที่แอปเปิลขายเพิ่มเติมยังรวมทั้งกล้อง True Depth และลำโพงด้านบนของินค้ากลุ่ม iPhone 12 และ iPhone 13 อีกด้วย</p>\n<p>ปัจจุบันโครงการ Self Service Repair ให้บริการใน 9 ประเทศ ได้แก่ เบลเยี่ยม ฝรั่งเศส เยอรมนี อิตาลี โปแลนด์ สเปน สวีเดน สหราชอาณาจักร และสหรัฐอเมริกา</p>\n<p>ที่มา: <a href=\"https://www.apple.com/newsroom/2023/06/apple-expands-self-service-repair-and-updates-system-configuration-process/\">แอปเปิล</a></p>\n<p><img src=\"https://www.blognone.com/sites/default/files/externals/05abb7f5be7e7fd01dc0532066c09e1a.jpg\" alt /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/repair\">Repair</a></div><div><a href=\"/topics/right-to-repair\">Right-to-Repair</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6159dbd77b0fa533bebbed81ee6ec3343bf7409f857bbe10811037ffb60395a7","category":"Thai"}
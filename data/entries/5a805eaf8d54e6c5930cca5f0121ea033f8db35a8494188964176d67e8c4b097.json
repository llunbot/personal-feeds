{"title":"เปิดตัว Surface Go 4 for Business แท็บเล็ตรุ่นเล็ก เน้นซ่อมง่าย ขายเฉพาะตลาดองค์กร","link":"https://www.blognone.com/node/135871","date":1695348472000,"content":"<div><div><div><p>ฮาร์ดแวร์ใหม่ของไมโครซอฟท์ที่เปิดตัวเมื่อคืนนี้ ได้แก่โน้ตบุ๊กรุ่นท็อป <a href=\"https://www.blognone.com/node/135862\">Surface Laptop Studio 2</a>, โน้ตบุ๊กรุ่นถูก <a href=\"https://www.blognone.com/node/135861\">Surface Laptop Go 3</a> รวมถึงจอภาพเพื่อการประชุม <a href=\"https://www.blognone.com/node/135868\">Surface Hub 3</a></p>\n<p>แต่ไมโครซอฟท์ยังมีฮาร์ดแวร์ชิ้นที่สี่ ที่ไม่เอ่ยถึงบนเวทีงานด้วยซ้ำ ประกาศบนหน้าเว็บอย่างเดียว นั่นคือ <strong>Surface Go 4 for Business</strong> แท็บเล็ตรุ่นเล็กที่รอบนี้ออกเฉพาะเวอร์ชันธุรกิจ ขายลูกค้าองค์กรเท่านั้น (ยังไม่มี Surface Go 4 สำหรับคอนซูเมอร์ทั่วไป)</p>\n<p>ไมโครซอฟท์ประกาศชัดว่ากลุ่มเป้าหมายของ Surface Go 4 for Business คือกลุ่มคนทำงานหน้างาน (frontline worker) ที่ไม่ใช่คนนั่งโต๊ะทำงาน เช่น คนขายของหน้าร้าน รับออเดอร์ร้านอาหาร เช็คออเดอร์ในโกดัง นายช่างออกสำรวจไซต์ก่อนสร้าง โดยตั้งใจออกมาแข่งกับ iPad 10.9\" ที่นิยมใช้ในตลาดเดียวกัน แต่ชูจุดเด่นเรื่องการบำรุงรักษา เปลี่ยนชิ้นส่วนง่ายกว่า ทั้งจอภาพ เมนบอร์ด และมีขาตั้งในตัว</p>\n<p><img alt=\"No Description\" src=\"https://www.blognone.com/sites/default/files/externals/c4765e9c549a66b216e869f35c42a7bf.png\" /></p>\n<p>สเปกเครื่องใช้ซีพียู <a href=\"https://www.blognone.com/node/132094\">Intel Processor N200</a> (Pentium เดิม), แรม 8GB LPDDR5 (รุ่นก่อนเริ่มต้น 4GB), สตอเรจ UFS ขนาดเริ่มต้น 64GB สูงสุด 256GB, หน้าจอ 10.5\" 1920x1280, น้ำหนัก 521 กรัมไม่รวมคีย์บอร์ด, แบตเตอรี่ใช้งานได้สูงสุด 12.5 ชั่วโมง เพิ่มขึ้นจากรุ่นก่อนที่ได้ 11 ชั่วโมง อุปกรณ์เสริมทั้งปากกาและคีย์บอร์ดใช้ร่วมกับ Surface Go รุ่นก่อนๆ ได้ทั้งหมด <a href=\"https://www.microsoft.com/en-th/surface/business/surface-go-4\">สเปกละเอียด</a></p>\n<p>ตอนนี้ยังไม่เปิดเผยราคาและวันวางขาย โดยเว็บไซต์ Windows Central คาดเดาราคาว่าน่าจะเริ่มต้นที่ 579 ดอลลาร์</p>\n<p><img alt=\"No Description\" src=\"https://www.blognone.com/sites/default/files/externals/e6c6ba5f88a266905db93b240a5c593b.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/1915380e5d0bda817a4273f691b0a05e.jpg\" /></p>\n<p>ที่มา - <a href=\"https://blogs.windows.com/devices/2023/09/21/new-surface-devices-bring-more-value-to-business/\">Microsoft</a>, <a href=\"https://www.windowscentral.com/hardware/surface/microsoft-snuck-out-a-surface-go-4-announcement-after-its-event-heres-why-you-didnt-see-it-on-stage\">Windows Central</a></p>\n</div></div></div><div><div>Topics: </div><div><div><a href=\"/topics/surface-go\">Surface Go</a></div><div><a href=\"/topics/microsoft\">Microsoft</a></div><div><a href=\"/topics/tablet\">Tablet</a></div><div><a href=\"/topics/microsoft-surface\">Microsoft Surface</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5a805eaf8d54e6c5930cca5f0121ea033f8db35a8494188964176d67e8c4b097","category":"Thai"}
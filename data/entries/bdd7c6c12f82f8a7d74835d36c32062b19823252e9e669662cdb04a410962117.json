{"title":"[ไม่ยืนยัน] Apple วางแผนขาย Vision Pro นอกอเมริกาแบบช้า ๆ ปีหน้าอาจมีขายไม่กี่ประเทศ","link":"https://www.blognone.com/node/134733","date":1688748711000,"content":"<div><div><div><p>รายงานนี้มาจาก Mark Gurman แห่ง Bloomberg คนเดิม โดยเขาอ้างแหล่งข่าวที่เกี่ยวข้อง พูดถึงแผนการขายเฮดเซต Vision Pro ของแอปเปิล ซึ่งแอปเปิลบอกว่าจะเริ่มขายต้นปี 2024 ในอเมริกา แต่ไม่ได้พูดถึงประเทศอื่น</p>\n<p>Gurman บอกว่าแผนการขายในอเมริกา ส่วนของ Apple Store แต่ละสาขาอาจมีเฮดเซตให้ลองเพียง 1-2 ตัว และต้องจองคิวล่วงหน้าเพื่อทดลองใช้งาน คล้ายกับตอนเปิดตัว Apple Watch ช่วงแรก ขณะที่สาขาใหญ่บางเมือง จะสร้างพื้นที่เฉพาะสำหรับ Vision Pro เพิ่มเติมด้วย</p>\n<p>ส่วนการซื้อ Vision Pro กรณีซื้อที่ร้าน แอปเปิลจะมีสายคาดศีรษะขนาดต่าง ๆ ไว้รองรับ โดยใช้แอป iPhone ในการวัดระยะ ส่วนการซื้อออนไลน์ ผู้ซื้อต้องให้ข้อมูลระยะสายตา และใช้แอปสแกนใบหน้าเพื่อวัดขนาดศีรษะเช่นกัน ด้วยสินค้าที่มีจำนวนจำกัดและราคาสูง แอปเปิลจะจำกัดการขาย Vision Pro เฉพาะผ่าน Apple Store ไปอย่างน้อยถึงปี 2025</p>\n<p>แผนการวางขายนอกอเมริกานั้น Gurman บอกข้อมูลล่าสุดที่เขามีคือสหราชอาณาจักร และแคนาดา จะเป็น 2 ประเทศแรกที่มี Vision Pro ขายภายในปี 2024 แต่อาจเปลี่ยนแปลงได้ หลังจากนั้นจึงขยายไปยังยุโรปและเอเชีย ซึ่งตามรายงานก่อนหน้า แอปเปิลได้ส่งวิศวกรไปทดสอบในหลายประเทศได้แก่ ฝรั่งเศส เยอรมนี ออสเตรเลีย จีน ฮ่องกง ญี่ปุ่น และเกาหลีใต้</p>\n<p>ที่มา: <a href=\"https://www.bloomberg.com/news/articles/2023-07-07/apple-vision-pro-headset-to-launch-in-us-stores-by-appointment\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/45b9860158567761147ea4c9b42a5737.png\" /></p>\n</div></div></div><div><div>Topics: </div><div><div><a href=\"/topics/apple-vision-pro\">Apple Vision Pro</a></div><div><a href=\"/topics/apple\">Apple</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bdd7c6c12f82f8a7d74835d36c32062b19823252e9e669662cdb04a410962117","category":"Thai"}
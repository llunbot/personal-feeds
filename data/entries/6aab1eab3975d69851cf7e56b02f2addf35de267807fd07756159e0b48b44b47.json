{"title":"Gundam: Requiem for Vengeance","link":"https://markpeak.net/gundam-requiem-for-vengeance/","date":1729644770000,"content":"<p>Gundam แบบกราฟิก 3D เรื่องที่สอง ถัดจาก MS Igloo ยุคปี 2004 โน่นเลย (ห่างกัน 20 ปี คุณภาพ CG ดีขึ้นมาก) เนื้อเรื่องจับความเหตุการณ์ช่วงปลายสงคราม 1 ปี โดยเกิดก่อนยุทธการ Odessa ที่ฝ่ายพันธมิตรตีโต้ ถล่มฐานของ Zeon ในยุโรปตะวันออก (Odessa ในยูเครน) 1 วัน</p>\n<p>โดยแก่นเรื่องแล้วมันเป็นเรื่องทหารแตกทัพ โดนโจมตีฉับพลัน สู้แพ้ เพื่อนตาย ต้องมารวมตัวกับหน่วยอื่นๆ ที่ไม่รู้จักกัน ใช้ทรัพยากรเท่าที่มีเพื่อเอาตัวรอดให้ได้ แล้วค่อยใส่ความเป็น Gundam มีหุ่นรบเข้ามา แต่ในภาค Requiem for Vengeance เปลี่ยนมาเล่าจากมุมมองของฝ่าย Zeon แทน</p>\n<p>ตัวเอกของเรื่องคือ Iria Solari ทหารหญิงฝ่าย Zeon ที่เป็นหัวหน้าหน่วย Red Wolf ซึ่งเป็นทีมหุ่น Zaku II กำลังมาทำภารกิจในโรมาเนีย แต่กลับโดนหุ่นลึกลับ RX-78(G)E Gundam EX กันดั้มสีขาวตัวเดียวบุกมาถล่มทั้งกองทัพ (เป็นหนึ่งในยุทธการตีโต้ของพันธมิตรช่วง Odessa) จนต้องหนีกันหัวซุกหัวซุน</p>\n<p>ว่าแต่ช่วงสงคราม 1 ปี พวกพันธมิตรมีกันดั้มกี่ตัวกันแน่ พี่เล่นงอกมาได้เรื่อยๆ จนน่าจะครบกองพันแล้ว</p>\n<p></p>\n<p>คนที่ไม่เคยดู Gundam มาก่อนสามารถดูเข้าใจได้ไม่ยาก เพราะโครงเรื่องทหารแตกทัพไม่มีอะไรซับซ้อน แต่หนังไม่อธิบายที่มาที่ไปของสงคราม 1 ปีเลย (เปิดเรื่องมาก็ใส่กันเลยไม่มีเกริ่น) ก็อาจต้องไปหาข้อมูลเพิ่มสักหน่อยว่าสองฝ่ายที่สู้กันเป็นใคร สู้กันไปทำไม</p>\n<p>ซีรีส์เล่าอีกด้านของยุทธการ Odessa ซึ่งใน Gundam ภาคหลักเล่าผ่านมุมมองของยาน White Base ต่อสู้ที่ทะเลดำ จนเอาชนะกำลังหลักของฝ่าย Zeon ได้สำเร็จ สุดท้ายฝ่าย Zeon ต้องขึ้นยานหนีกลับไปยังอวกาศ เพื่อรอทำสงครามสุดท้ายกันในอวกาศที่ Side 3 ตอนจบเรื่อง</p>\n<p>Requiem for Vengeance จับเอาเหตุการณ์ช่วงเดียวกัน แต่เป็นอีกสมรภูมิแทน เริ่มต้นที่หน่วยของ Solari พ่ายแพ้ที่โรมาเนีย ต้องหนีไปเรื่อยๆ สะสมซากหุ่น Zaku มาประกอบร่างกันใหม่เพื่อสู้ต่อ (ยังกับเลโก้) และปลายทางคือส่งทหารที่เหลือรอดกลับอวกาศให้ได้</p>\n<p>สิ่งที่แปลกใหม่ในภาคนี้คือการกลับมุมมองให้ Gundam เป็นตัวร้าย (ในสายตาทหาร Zeon) หุ่นตัวเดียวไล่ถล่มทั้งกองทัพ แม้ว่าสุดท้ายพยายามบอกคนดู (แบบ cliche) ว่าสงครามไม่เป็นผลดีต่อใครเลย ทุกคนพ่ายแพ้กันทั้งหมด</p>\n<p>ผลงานการสร้าง Requiem for Vengeance เป็นฝรั่งผสมญี่ปุ่น โดยผู้กำกับและผู้เขียนบทเป็นฝรั่ง ร่วมกับสตูดิโอ Safehouse ของญี่ปุ่น ส่วนระบบกราฟิกใช้ Unreal Engine ด้วยนะ</p>\n<p><img src=\"https://markpeak.net/wp-content/uploads/2024/10/gundam-r-724x1024.jpg\" width=\"700\" height=\"990\" srcset=\"https://markpeak.net/wp-content/uploads/2024/10/gundam-r-724x1024.jpg 724w, https://markpeak.net/wp-content/uploads/2024/10/gundam-r-212x300.jpg 212w, https://markpeak.net/wp-content/uploads/2024/10/gundam-r-768x1086.jpg 768w, https://markpeak.net/wp-content/uploads/2024/10/gundam-r-495x700.jpg 495w, https://markpeak.net/wp-content/uploads/2024/10/gundam-r.jpg 800w\" /></p>\n<p>สิ่งที่ภาคนี้ทำได้ดีคือกราฟิก โดยเฉพาะฉากสงคราม หุ่นรบ รถถัง ฯลฯ ทำได้ดีมาก ได้ vibe แบบสงครามโลกครั้งที่สองในยุโรป เก่า คลาสสิค หดหู่ แต่โมเดลของตัวละครที่เป็นคน ยังมีคุณภาพที่แกว่งไปมาตามแต่ละตัวละคร เช่น ตัวนางเอก Solari ทำได้สวยงาม แต่ตัวประกอบหลายๆ คนยังดูเหมือน CG ในเกมยุค 2000s ผมแข็งๆ ตาเบี้ยวๆ ดูแล้วสะดุดนิดหน่อย</p>\n<p>ฝั่งของหุ่นที่ปรากฏตัวในเรื่อง นอกจาก Gundam Ex ที่เป็นหุ่นใหม่ (เวอร์ชันย่อยของ RX-78) ยังมีหุ่นมาตรฐานของสงคราม 1 ปี ออกมากันครบ ทั้ง Zaku, Gouf, GM แถมยังมีรถถังและเครื่องบินรบออกมากันเยอะมากด้วย</p>\n<p>ประเด็นที่ถูกวิจารณ์เยอะคือการออกแบบตัวละครที่เห็นหลายความเห็นบอกว่า “woke” (ตามยุคสมัยนี้) คือตัวละครมี diversity สูง ผู้หญิง คนดำ เอเชีย และต้องมีผู้หญิงมีสีผม ตัวมีรอยสักด้วย ในความเห็นผมแล้วคิดว่าไม่ได้ตั้งใจ woke ขนาดนั้น แต่การออกแบบตัวละครนั้นดูมักง่ายไปหน่อย คือ เอา stereo type พื้นฐานมายำๆ รวมกัน (เช่น หมอที่ต่อต้านสงคราม รักทุกคนทุกฝ่าย, นายช่างคนดำพูดเก่งพูดมาก) ทำให้ตัวละครไม่มีมิติความลึกสักเท่าไร เหมือนกำลังดูหนังเกรด B อะไรประมาณนั้น</p>\n<p>ให้คะแนนกราฟิก 8/10 และคะแนนตัวละคร 6/10</p>\n<p>ซีรีส์ความยาว 6 ตอน ตอนละประมาณ 20 นาที สั้นดี ดูแปปเดียวก็จบแล้ว ถือว่านานๆ ทีได้ดู Gundam ฉบับตีความมุมมองใหม่ๆ ก็เพลินดีเหมือนกัน ฉายบน Netflix</p>The post <a href=\"https://markpeak.net/gundam-requiem-for-vengeance/\">Gundam: Requiem for Vengeance</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"6aab1eab3975d69851cf7e56b02f2addf35de267807fd07756159e0b48b44b47","category":"Thai"}
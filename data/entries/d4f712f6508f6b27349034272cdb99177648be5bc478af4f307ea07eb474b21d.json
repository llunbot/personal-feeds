{"title":"Apple ประกาศ กล่อง iPhone 13 จะไม่มีพลาสติกห่อภายนอก เพื่อลดปริมาณขยะพลาสติก","link":"https://www.blognone.com/node/124821","date":1631962581000,"content":"<div><div><div><p>เมื่อปีที่แล้ว แอปเปิลเปิดตัว iPhone 12 พร้อมกับแนวทางอนุรักษ์สิ่งแวดล้อม โดย<a href=\"https://www.blognone.com/node/119004\">เลิกให้ที่ชาร์จกับหูฟัง</a> เพื่อลดปริมาณขยะ ทำให้กล่องบางลง ขนส่งต่อหน่วยได้มากขึ้น ลดการสิ้นเปลืองเชื้อเพลิง ที่ต่อมาผู้ผลิตหลายรายก็ทำตาม มาปีนี้ iPhone 13 ก็ได้ประกาศแนวทางอนุรักษ์เพิ่มเติมอีก</p>\n<p>ในคีย์โน้ตของ <a href=\"https://www.blognone.com/node/124752\">iPhone 13 Pro</a> นั้น ช่วงท้ายแอปเปิลได้พูดถึงประเด็นสิ่งแวดล้อม โดยมีประเด็นสำคัญคือ การระบุว่าจะเลิกใช้พลาสติกห่อแพ็คเกจกล่อง iPhone 13 ช่วยลดปริมาณพลาสติกได้มากถึง 600 ตัน</p>\n<p>ตอนนี้ iPhone 13 ยังไม่เริ่มส่งมอบให้กับลูกค้า จึงยังไม่ชัดเจนว่ากล่อง iPhone ที่ไม่มีห่อพลาสติกจะเป็นอย่างไร แต่มี<a href=\"https://weibo.com/3092993585/KyBsM659c?type=comment#_rnd1631945494851\">ภาพหลุดจากผู้ใช้ Weibo</a> โพสต์ให้เห็นว่า แอปเปิลใช้แถบกระดาษ ที่ยึดด้วยกาวด้านในกล่อง เวลาเปิดครั้งแรกให้ฉีกแถบกระดาษนี้ จึงทำให้ป้องกันการกระแทกได้เหมือนเดิม และตรวจสอบได้ว่ากล่อง iPhone ยังไม่เคยถูกเปิด</p>\n<p>แอปเปิลยังประกาศเป้าหมายว่าจะเลิกใช้พลาสติก กับแพ็คเกจผลิตภัณฑ์ทั้งหมด ภายในปี 2025</p>\n<p>ที่มา: <a href=\"https://www.gsmarena.com/here_is_the_plastic_wrapfree_iphone_13_series_box-news-51003.php\">GSM Arena</a></p>\n<p><img src=\"https://www.blognone.com/sites/default/files/externals/0cded59d14bc622dec66b55a72f2cc85.png\" /></p>\n<p><img src=\"https://www.blognone.com/sites/default/files/externals/0b941b96ba2653284ea18fc766a7760d.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/iphone-13\">iPhone 13</a></div><div><a href=\"/topics/iphone-13-pro\">iPhone 13 Pro</a></div><div><a href=\"/topics/environment\">Environment</a></div><div><a href=\"/topics/design\">Design</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d4f712f6508f6b27349034272cdb99177648be5bc478af4f307ea07eb474b21d","category":"Thai"}
{"title":"ศาลบราซิลยกเลิกคำสั่ง ที่ Apple ต้องเปิด Sideload และให้จ่ายเงินนอก App Store ได้ใน 20 วัน บอกเป็นคำสั่งที่เร่งเกินไป","link":"https://www.blognone.com/node/143481","date":1733456342000,"content":"<div><div><div><p>ก่อนหน้านี้หน่วยงานกำกับดูแลการแข่งขันของบราซิล ได้<a href=\"https://www.blognone.com/node/143362\">ออกคำสั่ง</a>ให้แอปเปิลต้องเปิด App Store ให้นักพัฒนาสามารถเพิ่มวิธีจ่ายเงิน โดยไม่ต้องใช้ระบบ In-App ได้ รวมทั้งต้องเปิดให้นักพัฒนาสามารถเผยแพร่วิธีดาวน์โหลดแอปผ่านช่องทางอื่นได้ด้วย มีกำหนดเวลาใน 20 วัน มิฉะนั้นอาจถูกปรับสูงสุดวันละ 250,000 เรอัล (ประมาณ 1.5 ล้านบาท)</p>\n<p>แอปเปิลได้ยื่นอุทธรณ์ต่อศาล โดยบอกว่าการแก้ไขระบบให้รองรับตามคำสั่งภายในเวลา 20 วันนั้นไม่มีทางเป็นไปได้ เพราะมีรายละเอียดทางเทคนิคหลายอย่างที่ซับซ้อน (แม้ตอนนี้จะทำได้แล้ว<a href=\"https://www.blognone.com/node/137876\">ในประเทศกลุ่ม EU</a>) รวมทั้งบอกว่าคำสั่งจะเพิ่มความเสี่ยงด้านความปลอดภัยและความเป็นส่วนตัวผู้ใช้งาน ซึ่งเป็นสิ่งที่ต้องแลกกัน</p>\n<p>ล่าสุดศาลรัฐบาลกลางของบราซิล ตัดสินให้ยกเลิกคำสั่งของหน่วยงานกำกับดูแลการแข่งขันแล้ว โดยให้เหตุผลว่าระยะเวลา 20 วันนั้นเร่งเกินไปและไม่มีความจำเป็นต้องกำหนดเวลาสั้นขนาดนั้น</p>\n<p>อย่างไรก็ตามคำสั่งของศาลนี้ไม่ได้แปลว่าแอปเปิลจะไม่ต้องเพิ่มการเข้าถึง App Store ในบราซิลแล้ว แต่จะเป็นรายละเอียดเรื่องระยะเวลาบังคับใช้ที่อาจจะนานขึ้น ซึ่งคาดว่าหน่วยงานกำกับดูแลการแข่งขันและแอปเปิลจะยื่นอุทธรณ์เพื่อหาข้อสรุปใหม่อีกครั้ง</p>\n<p>ที่มา: <a href=\"https://9to5mac.com/2024/12/05/brazilian-court-apple-app-store/\">9to5Mac</a></p>\n<p><img src=\"https://www.blognone.com/sites/default/files/externals/f15f9715e72adb7d4bc6aa9b91497ae3.jpg\" /></p>\n</div></div></div><div><div>Topics: </div><div><div><a href=\"/topics/brazil\">Brazil</a></div><div><a href=\"/topics/apple\">Apple</a></div><div><a href=\"/topics/app-store\">App Store</a></div><div><a href=\"/topics/antitrust\">Antitrust</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"200d74cb48f3a7d65094dcc1ac17690405875783b0fe3c882342d9f50241c384","category":"Thai"}
{"title":"ผู้บริหาร Mozilla บอก การเปลี่ยนเสิร์ชค่าเริ่มต้นเป็น Yahoo! ใน Firefox เมื่อปี 2014 คือความล้มเหลว","link":"https://www.blognone.com/node/136542","date":1698921310000,"content":"<div><div><div><p>มีประเด็นเพิ่มเติมจากการไต่สวนคดีกระทรวงยุติธรรมสหรัฐฯ ฟ้องกูเกิลเรื่องผูกขาดธุรกิจเสิร์ช โดยตัวแทนของกูเกิลนำคลิปวิดีโอการสัมภาษณ์ Mitchell Baker ซีอีโอ Mozilla มาใช้โต้แย้งข้อกล่าวหาเรื่องผูกขาด</p>\n<p>ในคลิปนั้น Baker บอกว่าตอนที่ Mozilla ตัดสินใจเปลี่ยนไปใช้เสิร์ชของยาฮูในปี 2014 ตาม<a href=\"https://www.blognone.com/node/62975\">ข้อเสนอ</a>ของ Marissa Mayer ซีอีโอยาฮูเวลานั้น โดยบอกว่าเป็นการเดิมพันร่วมกับ Mozilla แต่ผลลัพธ์ที่ได้คือความล้มเหลว เพราะเสิร์ชของยาฮูทำให้ประสบการณ์ของผู้ใช้ Firefox แย่ลงมาก</p>\n<p>กูเกิลใช้ข้อมูลนี้เพื่อแสดงให้เห็นว่าการที่เบราว์เซอร์เปลี่ยนค่าเริ่มต้นของผู้ให้บริการเสิร์ช สามารถส่งผลเสียในมุมลูกค้าได้ แม้ผู้ใช้งานจะเปลี่ยนการตั้งค่าเสิร์ชเองได้ จึงไม่ควรมองกรณีของกูเกิลเป็นการผูกขาด แต่ฝั่งตัวแทนของกระทรวงยุติธรรมสหรัฐฯ มองว่าเงินที่กูเกิลจ่ายให้กับพาร์ตเนอร์ต่าง ๆ ถึง 26,000 ล้านดอลลาร์ ในปี 2021 เพื่อให้เป็นเสิร์ชค่าเริ่มต้นบนแพลตฟอร์มต่าง ๆ ก็กีดกันการแข่งขันและโอกาสของคู่แข่งอื่นเช่น Bing ของไมโครซอฟท์ หรือ DuckDuckGo</p>\n<p>ยาฮูจ่ายเงินให้ Mozilla <a href=\"https://www.blognone.com/node/83230\">อย่างน้อย</a> 375 ล้านดอลลาร์ต่อปี เพื่อให้เป็นเสิร์ชค่าเริ่มต้นใน Firefox สูงกว่าตัวเลขที่กูเกิลเสนอมูลค่า 276 ล้านดอลลาร์ แต่ผลตอบรับไม่ดีนัก ซึ่งเชื่อว่ามีส่วนทำให้ส่วนแบ่งการตลาดเบราว์เซอร์ของ Firefox ลดลงต่อเนื่อง จากที่เคยสูงสุด 32% ในสหรัฐอเมริกา ทำให้ Firefox <a href=\"https://www.blognone.com/node/97308\">เปลี่ยนกลับ</a>มาใช้กูเกิลในปี 2017</p>\n<p>Baker บอกเพิ่มเติมว่า เหตุการณ์ที่เกิดขึ้นแสดงให้เห็นว่าผู้ใช้งานต้องการใช้กูเกิลมากกว่า และปัจจุบัน Mozilla ก็รับเงินจากกูเกิลเพื่อเป็นเสิร์ชพื้นฐานใน Firefox ต่อไปด้วย แต่ไม่ได้เปิดเผยมูลค่า บอกเพียงสูงกว่าที่กูเกิลเคยจ่ายช่วงก่อนย้ายมาใช้ยาฮู และยอมรับว่า Mozilla ก็ศึกษาแนวทางหากต้องเปลี่ยนไปใช้เสิร์ชอื่นเช่น Bing อยู่ตลอด เพื่อประเมินทางเลือกที่เหมาะสม</p>\n<p>ที่มา: <a href=\"https://www.bloomberg.com/news/articles/2023-11-01/mozilla-s-failed-bet-on-yahoo-takes-spotlight-in-google-trial\">Bloomberg</a> ภาพ <a href=\"https://blog.mozilla.org/press/2015/11/a-new-yahoo-search-experience-for-firefox-users-in-u-s/\">Mozilla</a></p>\n<p><img alt=\"No Description\" src=\"https://www.blognone.com/sites/default/files/externals/de881f8d6f8faecd72d498b94c87e96f.jpg\" /></p>\n</div></div></div><div><div>Topics: </div><div><div><a href=\"/topics/firefox\">Firefox</a></div><div><a href=\"/topics/mozilla\">Mozilla</a></div><div><a href=\"/topics/yahoo\">Yahoo!</a></div><div><a href=\"/topics/google-search\">Google Search</a></div><div><a href=\"/topics/search-engine\">Search Engine</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cf06836150eabd976a4505d5d0aaf509c4e8b13623ddf87ed9ffaa3b7fd8e54d","category":"Thai"}
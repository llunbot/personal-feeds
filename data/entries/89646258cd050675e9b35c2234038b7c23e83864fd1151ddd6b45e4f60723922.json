{"title":"โซนี่แต่งตั้ง Hideaki Nishino เป็นซีอีโอ Sony Interactive Entertainment","link":"https://www.blognone.com/node/144379","date":1738132753000,"content":"<div><div><div><p>โซนี่ประกาศแต่งตั้ง Hideaki Nishino เป็นซีอีโอ (เดี่ยว) ของ Sony Interactive Entertainment (SIE) บริษัทแม่ของ PlayStation</p>\n<p>ข่าวการแต่งตั้งครั้งนี้ต่อเนื่องจาก <a href=\"https://www.blognone.com/node/139725\">ข่าวเมื่อเดือนพฤษภาคม 2024</a> ที่โซนี่แต่งตั้ง Hideaki Nishino และ Hermen Hulst เป็นซีอีโอร่วม โดย Nishino ดูแลธุรกิจแพลตฟอร์ม (ฮาร์ดแวร์) และ Hulst ดูแลฝั่งการพัฒนาซอฟต์แวร์เกม</p>\n<p>ประกาศนี้คือ Nishino ขึ้นเป็นซีอีโอเดี่ยวของ SIE ทั้งหมด ควบตำแหน่งซีอีโอของธุรกิจแพลตฟอร์มที่เป็นตำแหน่งเดิม โดย Hulst ยังอยู่ในตำแหน่งเดิม และกลายเป็นลูกน้องของ Nishino การเปลี่ยนแปลงจะเริ่มมีผลในวันที่ 1 เมษายน 2025</p>\n<p>Nishino เริ่มเข้าทำงานกับโซนี่ตั้งแต่ปี 2000 การแต่งตั้งเขาเป็นซีอีโอครั้งนี้ทำให้ SIE กลับมามีซีอีโอเป็นคนญี่ปุ่นอีกครั้ง นับจาก John Kodera ที่มารับตำแหน่งซีอีโอในปี 2017-2021 แล้วยุคหลังจากนั้นเป็น Jim Ryan เข้ามารับตำแหน่งปี 2019-2024</p>\n<p>นอกจากนี้ Hiroki Totoki ประธานบอร์ด (chairman) ของ SIE ยังประกาศลงจากตำแหน่งด้วยเช่นกัน เพื่อไปรับตำแหน่งซีอีโอของโซนี่บริษัทแม่ ส่วนการแต่งตั้งประธานบอร์ดของ SIE คนใหม่จะประกาศในภายหลัง</p>\n<p>ที่มา - <a href=\"https://www.prnewswire.com/news-releases/new-leadership-at-sony-interactive-entertainment-302362728.html\">Sony</a></p>\n<p><img alt=\"No Description\" src=\"https://www.blognone.com/sites/default/files/externals/da0c21ac9ec42fc6fa9b070bbc8db377.jpeg\" /></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div><div><a href=\"/topics/ceo\">CEO</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"89646258cd050675e9b35c2234038b7c23e83864fd1151ddd6b45e4f60723922","category":"Thai"}
{"title":"TK Park","link":"https://iannnnn.com/2024/3143","date":1728483179000,"content":"<figure><img loading=\"lazy\" width=\"768\" height=\"1024\" src=\"https://iannnnn.com/wordpress/wp-content/uploads/2024/10/20241009_1548372273709576291139555-768x1024.jpg\" alt=\"\" srcset=\"https://iannnnn.com/wordpress/wp-content/uploads/2024/10/20241009_1548372273709576291139555-768x1024.jpg 768w, https://iannnnn.com/wordpress/wp-content/uploads/2024/10/20241009_1548372273709576291139555-225x300.jpg 225w, https://iannnnn.com/wordpress/wp-content/uploads/2024/10/20241009_1548372273709576291139555-1152x1536.jpg 1152w, https://iannnnn.com/wordpress/wp-content/uploads/2024/10/20241009_1548372273709576291139555.jpg 1500w\" /></figure>\n\n\n\n<p>ไม่ได้ไปมาหลายปีมากกกก น่าจะนับได้สิบปีแล้ว ตั้งแต่เมื่อก่อนที่ยังอยู่กรุงฯ แล้วก็เคยไปขอจัดอีเวนต์สอนทำฟอนต์ในนั้น</p>\n\n\n\n<p>จนวันนี้ลองวางทริปพาลูกเมียเที่ยวกรุงเทพฯ (ใช่ เรามันบ้านนอกเข้ากรุง) บวกลบไปมา ดูฟ้าฝน จึงไปจบที่กินข้าวห้าง และไปเยี่ยมเพื่อนแม่ที่ TK Park (เมียมีเพื่อนทำงานในนั้น)</p>\n\n\n\n<p>กำหนดการถูกวางไว้อย่างหลวมๆ ทีแรกจะไปเดินเล่นบรรทัดทอง ไปสวนเบญจกิติ อุทยานจุฬาร้อยปี แล้วก็หอศิลป์ด้วย สุดท้ายคือ กินข้าวกินหนมกันเสร็จ ก็เข้าไปนอนกลิ้งอยู่ TK Park เกือบครึ่งวัน</p>\n\n\n\n<figure><div>\n<blockquote><p>ซีรีส์เงือก ของ อ.รูมิโกะ<br /><br />ของสยามทำมาครบ 3 เล่ม เรามีดองอยู่ที่บ้านแล้วแต่เจอที่ TK Park เลยอ่านที่นี่ซะเลย ความทรงจำคุ้นๆ สมัยเคยอ่านเถื่อนสมัยเด็กพรั่งพรู จำได้ว่าดาร์กมาก และพอโตมาอ่านอีกครั้งก็ยังชอบผลงานแกยุคดาร์กๆ แบบนี้ หม่นหมองเคว้งคว้างดี <a href=\"https://t.co/ngxhHvWsFG\" target=\"_blank\">pic.twitter.com/ngxhHvWsFG</a></p>— iannnnn  (@iannnnn) <a href=\"https://twitter.com/iannnnn/status/1843935533736817058?ref_src=twsrc%5Etfw\" target=\"_blank\">October 9, 2024</a></blockquote>\n</div></figure>\n\n\n\n<p>ทีแรกก็ไม่ได้คาดหวังว่าจะอยู่นาน คือลืมความรู้สึกของการอยู่ห้องสมุดแบบคนเยอะๆ ไปแล้ว เพราะระยะหลังๆ มานี้เราอ่านการ์ตูนทุกวัน จนรู้สึกว่าเสพหนังสือเยอะเกินไปอยู่แล้ว (การ์ตูนก็นับนะ ขอร้อง) แล้วจะไปห้องสมุดเพื่ออะไร</p>\n\n\n\n<p>อ๋อ ไปรอรับลูกเลิกเรียนไงล่ะ ที่โรงเรียนของลูกมี Learning Center ซึ่งก็คือ TK Park ฉบับย่อส่วน คนไม่เยอะ ถ้าไม่นับห้องบอร์ดเกม ก็มีมุมเงียบๆ ไว้นั่งอ่านหนังสือได้ แน่นอน เราพกการ์ตูนจากบ้านไปอ่านเอง (ที่จริงเขามีห้องสมุดการ์ตูนด้วย แต่ไม่ค่อยเยอะ) นอกนั้นก็นั่งทำงาน นั่งไถมือถือในห้องแอร์เล่นๆ</p>\n\n\n\n<p>แต่กับวันนี้มันไม่ใช่แบบนั้น เราเข้าห้องสมุดไปเพื่ออ่านหนังสือ นอนกลิ้งอ่าน จนง่วงสัปหงก ตื่นมาก็อ่านต่อ ง่วงอีกทีแล้วก็ตื่นมาอ่านอีก</p>\n\n\n\n<p>แม้จะเป็นการ์ตูนเรื่องเดียวกับที่มีที่บ้าน แต่ของที่บ้านยังไม่ได้แกะ ก็จะเป็นมือหนึ่ง ขายต่อได้ราคาอยู่เสมอ (แฮ่)</p>\n\n\n\n<p>ทั้งนี้เราพบว่า การเข้ามาอยู่ในพื้นที่ที่บรรยากาศเอื้อต่อการอ่านมากๆ มีผู้คนที่เข้ามาอ่านหนังสือ มาทำงาน มาเปิดคอมพิวเตอร์ ก๊อกแก๊กๆ ห้องเด็ก(เราอยู่ห้องนี้เพราะเบาะมันนุ่ม)ก็มีเด็กวิ่งเล่นตะโกนไปมา เขาไม่ห้าม ซึ่งก็โอเคนะ</p>\n\n\n\n<p>และที่สำคัญคือมันมีหนังสือดีๆ หลากหลายจนไม่เกิดความรู้สึกว่า “ไม่รู้จะอ่านอะไรดี” คือเดินจิ้มไปเถอะ แป๊บเดียวต้องโดนสักเล่มจนได้</p>\n\n\n\n<p>เราอ่านการ์ตูนเงือกเสร็จ ลูกชวนไปหาวันพีซ (อ่านเล่มต่อจากที่บ้าน) จบแล้วก็เดินไปตู้ค้นหนังสือ หาหนังสือผีอ่าน</p>\n\n\n\n<p>ส่วนอีพ่อ เจอสาวตึงอยู่โซนหนังสือออกแบบ เลยเลี้ยวเข้าไปซะหน่อย แหะๆ แล้วก็ได้เจอหนังสือโชว์งานออกแบบฟอนต์ของคัดสรรดีมาก เล่มละ 1,600 บาท (ซึ่งเราไม่มีปัญญาซื้อ) ก็นั่งเสพอยู่นาน</p>\n\n\n\n<p>ขณะที่เมียขลุกอ่านนิยายจีนเรื่องที่แพงจนไม่มีตังค์ซื้อ และลูกสาวคนโตเอาไอแพดมานอนวาดรูปในช่องรูปรังผึ้ง</p>\n\n\n\n<p>เวลาผ่านไปอย่างรวดเร็ว จนกำหนดการเดิมที่จะไปหอศิลป์ก็ต้องงดไปก่อนเพราะรถติดมหาศาลแล้ว</p>\n\n\n\n<p>แถมฝนก็ทำท่าจะตกอีก บรรทัดทองก็เลยต้องงดไปโดยปริยาย</p>\n\n\n\n<p>ถึงกระนั้นเราก็ฝ่ารถติดออกจากใจกลางเมือง แวะกินข้าวแถวอารีย์ และขึ้นทางด่วนกลับบ้านโดยสวัสดิภาพ</p>\n\n\n\n<p>ลูกเมียต่างแฮปปี้ และนัดกันว่าเดี๋ยวเดือนนี้เรามากันอีก เท่านี้ก็เป็นอันปิดจ็อบอย่างสมบูรณ์แบบ</p>","author":"iannnnn","siteTitle":"iannnnn.com","siteHash":"a633e1d87162133e28114b6caf1c887bfa26aadefce69cc40a9feea913e71870","entryHash":"d21ea1dffa201d67c9573c1869add830c4bb8c288eee8a73242c3eca92153398","category":"Thai"}
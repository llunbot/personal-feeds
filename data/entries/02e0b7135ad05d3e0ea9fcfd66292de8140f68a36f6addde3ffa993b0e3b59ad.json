{"title":"มีคนลองนั่ง Waymo ให้ต่อเนื่องนานที่สุดโดยไม่ลงจากรถ ทำได้ 6 ชั่วโมง 30 นาที","link":"https://www.blognone.com/node/142672","date":1729473403000,"content":"<div><div><div><p>Sophia Tung วิศวกรซอฟต์แวร์ที่อยู่ในซานฟรานซิสโก ได้ทำการทดลองนั่งรถแท็กซี่ไร้คนขับ Waymo ให้นานที่สุด ซึ่งผลคือทำได้ถึง 6 ชั่วโมง 30 นาที</p>\n<p>ถ้าจำกันได้ Waymo <a href=\"https://www.blognone.com/node/141395\">เคยเกิดปัญหา</a>ที่กลายเป็นไวรัล เมื่อรถที่อยู่ในลานจอดรถของ Waymo เกิดขับขวางทางและบีบแตรใส่กันเอง ซึ่ง Waymo ก็แก้ไขด้วยซอฟต์แวร์ในเวลาต่อมา ซึ่งคนที่เริ่มเปิดประเด็นนี้ก็คือ Tung ที่ตั้งกล้องถ่ายทอดสดลานจอดรถ Waymo จากห้องพักที่อยู่ติดกับพื้นที่นี้ (<a href=\"https://www.youtube.com/watch?v=h53xlXu_6C4\">ถ่ายทอดสดตลอด ไปดูกันได้</a>)</p>\n<p>Waymo แสดงความขอโทษกับคนที่พักในบริเวณนั้นโดยจัดงานเลี้ยงแจกไอศกรีม กรณีของ Tung นั้น เธอได้รับโค้ดส่วนลดนั่ง Waymo ฟรีจำนวนหนึ่ง ซึ่งนอกจากใช้เองก็นำไปแจกจ่ายให้เพื่อนด้วย แต่เมื่อโค้ดใกล้หมด Tung พบว่าโค้ดส่วนลดนี้ไม่มีเพดานจำนวนเงิน เท่ากับว่านั่งไกลแค่ไหนก็ฟรี Tung จึงอยากทดลองกับระบบดูว่าผู้ใช้งานจะนั่ง Waymo ยาว ๆ ได้นานแค่ไหน</p>\n<p><img src=\"https://www.blognone.com/sites/default/files/externals/4acdfd6466375e16a7956656da8fc1f8.jpg\" /></p>\n<p>Tung ค้นหาข้อมูลและดูเงื่อนไขเบื้องต้นจึงพบข้อจำกัดและช่องโหว่บางอย่างได้แก่</p>\n<ul>\n<li>Waymo กำหนดจุดจอดในระหว่างทางได้สูงสุด 4 จุดหมาย</li>\n<li>รถไฟฟ้า  Jaguar I-PACE ที่ใช้ มีระยะเดินทางสูงสุดต่อชาร์จ 246 ไมล์ (396 กิโลเมตร) ยังไม่รวมไฟฟ้าที่ถูกใช้จากอุปกรณ์ต่าง ๆ ในรถ</li>\n<li>ระหว่างเดินทาง เราสามารถเปลี่ยนจุดหมาย เพื่อรถเดินทางไกลขึ้นได้</li>\n</ul>\n<p>Tung เดินทางตามแผนที่วางไว้ พกอุปกรณ์ชาร์จกล้องเพื่อการถ่ายทำ พร้อมทานอาหารเบาเพื่อไม่ให้ร่างกายมีปัญหา แถมยังเลือกรับเพื่อนขึ้นรถระหว่างทางด้วย โดยการปีนเข้าทางหน้าต่างเพราะถ้าเปิดประตูรถ การเดินทางจะสิ้นสุด (Waymo บอกในเวลาต่อมาว่าการทำแบบนี้ผิดกฎการใช้งาน)</p>\n<p>สุดท้ายทริปวนรอบซานฟรานซิสโกของ Tung ก็ทำได้ 83 ไมล์ (133 กิโลเมตร) ในเวลา 6 ชั่วโมง 30 นาที ซึ่ง Waymo เลือกหยุดการเดินทางก่อนถึงจุดหมาย เพราะแบตเตอรีรถใกล้หมด</p>\n<p>ตัวแทนของ Waymo บอกว่าการเดินทางของ Tung เป็นการเดินทางที่ยาวนานที่สุด สำหรับการให้บริการลูกค้าทั่วไป แต่การวิ่งทดสอบ Waymo ทำได้นานต่อเนื่องกว่านั้น ส่วนเหตุผลที่แบตเตอรีหมดก่อน เพราะตามปกติรถจะไม่ได้ชาร์จแบตเตอรีที่ 100% และมีโอกาสที่ตอนรถมารับไม่ได้มีแบตเตอรีมากพอด้วย</p>\n<p>ที่มา: <a href=\"https://www.businessinsider.com/waymo-ride-six-hours-longest-youtube-sf-san-francisco-robotaxi-2024-10\">Business Insider</a></p>\n</div></div></div><div><div>Topics: </div><div><div><a href=\"/topics/waymo\">Waymo</a></div><div><a href=\"/topics/driverless-car\">Driverless Car</a></div><div><a href=\"/topics/robotaxi\">Robotaxi</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"02e0b7135ad05d3e0ea9fcfd66292de8140f68a36f6addde3ffa993b0e3b59ad","category":"Thai"}
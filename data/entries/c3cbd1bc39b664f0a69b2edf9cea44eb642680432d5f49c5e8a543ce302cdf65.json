{"title":"หลักฐานชี้กูเกิลจะออก Android 12.1 เน้นจอคู่-จอพับ, นี่คือสัญญาณของ Pixel Fold?","link":"https://www.blognone.com/node/124823","date":1632018867000,"content":"<div><div><div><p>Android 12 ยังไม่ทันออกตัวจริง แต่เริ่มมีข่าวของ Android 12.1 ซึ่งจะถือเป็นการออกรุ่นย่อย (point release) ครั้งแรกของกูเกิลในรอบหลายปี (ครั้งสุดท้ายคือ <a href=\"https://www.blognone.com/node/97943\">Android 8.1 เมื่อปลายปี 2017</a>)</p>\n<p>หลักฐานนี้มาจากซอร์สโค้ดของ Android เอง ปกติแล้ว Android จะขยับเลขเวอร์ชันของ API level ขึ้นทีละ 1 โดยเลขเวอร์ชัน API ของ Android 12 คือ level 31 (โค้ดเนมภายในตามชื่อขนมคือ \"Snow Cone\") และเลขเวอร์ชันหน้า level 32 ควรเป็นของ Android 13 (โค้ดเนม \"Tiramisu\")</p>\n<p>แต่ใน<a href=\"https://android-review.googlesource.com/c/platform/frameworks/native/+/1820832\">คอมเมนต์ของซอร์สโค้ด</a> กลับเรียก API level 32 ว่า \"sc-v2\" แทน Android T ทำให้เกิดการคาดเดาว่ากูเกิลจะออก Android 12.1 หรือ \"Snow Cone v2\" นั่นเอง</p>\n<p>หลังจากนั้นยังมีคนไปขุดข้อมูลของ sc-v2 เพิ่ม พบว่ากูเกิลกำลังพัฒนาฟีเจอร์ทาสก์บาร์ของ Android ที่ใช้กับอุปกรณ์จอพับได้ (foldable) ลักษณะเดียวกับ Galaxy Z Fold ที่กางจอแล้วกลายเป็นแท็บเล็ต นอกจากนี้ในคอมเมนต์ของซอร์สโค้ดยังมีภาพของ \"แท็บเล็ตจอคู่\" ที่โชว์ฟีเจอร์การรัน Chrome สองหน้าต่างในจอซ้าย-ขวาอีกด้วย</p>\n<p><img src=\"https://www.blognone.com/sites/default/files/externals/7d9e6c0a2aeafd956a262fafb92967d3.png\" /></p>\n<p>ตอนนี้เรายังไม่มีข้อมูลชัดเจนว่า อุปกรณ์จอคู่ตัวนี้คืออะไร อาจเป็นแค่ภาพจำลองอีมูเลเตอร์ของกูเกิลที่ใช้ทดสอบการทำงานจอคู่ทั่วไปในตลาด (เช่น Galaxy Z Fold หรือ Surface Duo) แต่สำหรับแฟนๆ แล้ว หลักฐานทุกอย่างบ่งชี้ไปที่การเปิดตัว Pixel Fold ในช่วงปลายปีนี้ ในฐานะอุปกรณ์ตระกูลใหม่ของกูเกิล ที่มีความสำคัญมากพอให้ Android ต้องออกเวอร์ชันย่อยเป็นครั้งแรกในรอบหลายปี</p>\n<p>ที่มา - <a href=\"https://www.xda-developers.com/android-12-v2-update/\">xda (1)</a>, <a href=\"https://www.xda-developers.com/android-12-v2-update/\">xda (2)</a></p>\n</div></div></div><div><div>Topics: </div><div><div><a href=\"/topics/android-12\">Android 12</a></div><div><a href=\"/topics/google\">Google</a></div><div><a href=\"/topics/android\">Android</a></div><div><a href=\"/topics/foldable\">Foldable</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c3cbd1bc39b664f0a69b2edf9cea44eb642680432d5f49c5e8a543ce302cdf65","category":"Thai"}
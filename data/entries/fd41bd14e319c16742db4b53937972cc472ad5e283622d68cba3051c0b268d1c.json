{"title":"บิล เกตส์ ประกาศยกทรัพย์สิน 99% ให้มูลนิธิ ตั้งเป้าทำงานอีก 20 ปี ปิดมูลนิธิปี 2045","link":"https://www.blognone.com/node/146339","date":1746756894000,"content":"<div><div><div><p>บิล เกตส์ ประกาศบริจาค 99% ทรัพย์สินของเขาที่เหลืออยู่ ให้กับมูลนิธิ Gates Foundation คิดเป็นมูลค่า 2 แสนล้านดอลลาร์ ในระยะเวลาอีก 20 ปีข้างหน้า และเมื่อบริจาคหมดจะปิดมูลนิธิในวันที่ 31 ธันวาคม 2045</p>\n<p>เกตส์เล่าว่าเขาตั้งมูลนิธิมาครบ 25 ปีพอดีในปี 2025 โดยเขากับ Warren Buffett ร่วมบริจาคเงินให้มูลนิธิไปแล้วกว่า 1 แสนล้านดอลลาร์ เดิมทีช่วงก่อตั้งมูลนิธิ เขาตั้งใจว่าจะให้มูลนิธิทำงานไปอีกหลายสิบปีหลังเขาเสียชีวิต แล้วค่อยยุติภารกิจ</p>\n<p>แต่ในช่วงไม่กี่ปีที่ผ่านมา เขาเปลี่ยนความคิดใหม่ และมองว่าภารกิจของมูลนิธิในการช่วยมนุษยชาติด้านต่างๆ น่าจะสำเร็จเร็วขึ้นกว่าแผนเดิม หากเพิ่มการลงทุนในด้านสำคัญๆ และทำงานร่วมกับองค์กรพาร์ทเนอร์ให้มากขึ้น</p>\n<p>เกตส์จึงตัดสินใจบริจาคเงินเยอะกว่ากันเท่าตัวคือ 2 แสนล้านดอลลาร์ ในระยะเวลาที่สั้นลงเหลือ 20 ปี (ตัวเลขที่แน่ชัดขึ้นกับมูลค่าทรัพย์สินของเขาในอนาคตด้วย ซึ่งมีส่วนที่เป็นหุ้นอยู่มาก) เมื่อครบเวลาตามที่กำหนดแล้ว มูลนิธิจะปิดตัวลงอย่างถาวร (เกตส์จะมีอายุครบ 70 ปีในปีนี้)</p>\n<p><img alt=\"No Description\" src=\"https://www.blognone.com/sites/default/files/externals/9badf33e76944e38c281c622c086ea0c.jpg\" /></p>\n<p>เกตส์บอกว่าภูมิใจมากกับผลงานของมูลนิธิใน 25 ปีแรก การต่อตั้งองค์กร <a href=\"https://www.gavi.org/\">Gavi</a> ที่ทำด้านวัคซีน และ <a href=\"https://www.theglobalfund.org/en/\">Global Fund</a> ทำเรื่องโรคเอดส์ มาลาเรีย วัณโรค แค่สององค์กรนี้ก็ช่วยชีวิตคนไปแล้วกว่า 80 ล้านคน นอกจากนี้ มูลนิธิยังเป็นแกนสำคัญในการรักษาโปลิโอ สนับสนุนการคิดค้นวัคซีนโรต้าไวรัส ช่วยลดคนตายจากอหิวาห์ลงได้ 75% ต่อปี</p>\n<p>ส่วนแผนการในอนาคต 20 ปีข้างหน้า จะอยู่ภายใต้เป้าหมายกว้างๆ 3 ข้อ</p>\n<ol>\n<li>ต้องไม่มีแม่ เด็ก ทารก ตายจากเหตุที่ป้องกันได้ - ในปี 1990 มีเด็กอายุต่ำกว่า 5 ขวบตาย 12 ล้านคน, ตัวเลขนี้ลดลงเหลือ 5 ล้านคนในปี 2019, เป้าหมายของ Gates คือลดลงให้ได้อีกครึ่งหนึ่ง และพยายามให้ใกล้ 0 เท่าที่จะทำได้</li>\n<li>คนรุ่นใหม่ต้องเติบโตขึ้นในโลกที่ไม่มีโรคติดต่ออันตรายถึงตาย - มนุษยชาติเพิ่งกำจัดโรคติดต่ออันตรายได้แค่โรคเดียวคือ ฝีดาษ (smallpox) เขาต้องการกำจัดโปลิโอและโรคพยาธิกีเนีย (Guinea worm) ภายในอีกไม่กี่ปีข้างหน้า และตั้งเป้ากำจัดมาลาเรียกับโรคหัด (measles) ให้ได้ช่วงยุติมูลนิธิ</li>\n<li>คนหลายร้อยล้านคนหลุดพ้นจากความยากจน - เพิ่มโอกาสทางการศึกษา แก้ปัญหาโภชนาการเด็ก โครงสร้างพื้นฐานดิจิทัล ความเท่าเทียมทางเพศ</li>\n</ol>\n<p>ที่มา - <a href=\"https://www.gatesnotes.com/home/home-page-topic/reader/n20-years-to-give-away-virtually-all-my-wealth\">Bill Gates</a></p>\n</div></div></div><div><div>Topics: </div><div><div><a href=\"/topics/bill-gates\">Bill Gates</a></div><div><a href=\"/topics/philanthropy\">Philanthropy</a></div><div><a href=\"/topics/health\">Health</a></div><div><a href=\"/topics/medical\">Medical</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fd41bd14e319c16742db4b53937972cc472ad5e283622d68cba3051c0b268d1c","category":"Thai"}
{"title":"iOS 18 เพิ่มตั้งค่าแอป Default ทั้งโทรศัพท์, ข้อความ, แปลภาษา แต่ได้เฉพาะกลุ่ม EU","link":"https://www.blognone.com/node/141586","date":1724370086000,"content":"<div><div><div><p>แอปเปิลประกาศเปลี่ยนแปลงรายละเอียดการใช้งานใน iOS และ iPadOS เพิ่มเติม มีผล<strong>เฉพาะกลุ่มผู้ใช้งานในสหภาพยุโรปเท่านั้น</strong> เพื่อให้เป็นไปตามข้อกำหนดในกฎหมายดิจิทัล DMA ซึ่งทั้งหมดจะเริ่มมีผลตั้งแต่ iOS 18 และ iPadOS 18 เป็นต้นไป</p>\n<p>การเปลี่ยนแปลงอย่างแรกคือการเลือกเบราว์เซอร์เริ่มต้น (Default) ซึ่งผู้ใช้งานสามารถแก้ไขได้ตลอด แต่หน้าต่างแนะนำให้เลือกจะปรากฏเพียงครั้งเดียวเมื่อเปิด Safari ครั้งแรก ในอัปเดตใหม่นี้ ถ้าเดิมผู้ใช้เลือก Safari เป็นเบราว์เซอร์เริ่มต้น หลังอัปเดต iOS 18 ก็จะถูกถามอีกครั้ง ตัวเลือกนี้จะไม่ซิงก์ข้ามอุปกรณ์ หมายความว่าหน้าต่างคำถามก็จะแสดงอีกครั้งเมื่อย้ายไป iPhone, iPad เครื่องใหม่ด้วย</p>\n<p>นอกจากเบราว์เซอร์แล้ว ผู้ใช้งานยังตั้งค่าเริ่มต้นสำหรับแอปประเภทอื่นได้ด้วย (Default Apps) โดยแอปเปิลจะเพิ่มเติมจากเบราว์เซอร์, อีเมล, สโตร์ดาวน์โหลดแอป, แอปที่ใช้ NFC ที่มีอยู่แล้ว โดยจะมีทั้ง แอปโทรศัพท์, แอปส่งข้อความ, แอปจัดการรหัสผ่าน, คีย์บอร์ด และแอปกรองเบอร์โทรสแปม ส่วนปีหน้า 2025 จะเพิ่มแอปแนะนำเส้นทางกับแอปแปลภาษาด้วย</p>\n<p>สุดท้ายคือสามารถ<strong>ลบ</strong>แอปพื้นฐานที่ติดตั้งมากับระบบปฏิบัติการ ตามที่แอปเปิล<a href=\"https://www.blognone.com/node/138601\">เคยประกาศก่อนหน้านี้</a> ซึ่งรวมทั้ง App Store, Messages, Camera, Photos และ Safari</p>\n<p>ที่มา: <a href=\"https://9to5mac.com/2024/08/22/default-app-controls-ios-18-iphone-eu/\">9to5Mac</a> และ <a href=\"https://developer.apple.com/news/?id=zglax7gc\">แอปเปิล</a></p>\n<p><img src=\"https://www.blognone.com/sites/default/files/externals/86bb7069fa76985b43b20cd72f40a595.png\" /></p>\n</div></div></div><div><div>Topics: </div><div><div><a href=\"/topics/ios-18\">iOS 18</a></div><div><a href=\"/topics/ipados-18\">iPadOS 18</a></div><div><a href=\"/topics/apple\">Apple</a></div><div><a href=\"/topics/eu\">EU</a></div><div><a href=\"/topics/safari\">Safari</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9f7e77fe6b9f92993d84a55a376f1767246bb0c18adbe1347536340427cdec8e","category":"Thai"}
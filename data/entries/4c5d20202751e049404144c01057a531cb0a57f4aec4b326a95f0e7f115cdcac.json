{"title":"PayPal เปิดตัวเหรียญ $PYUSD ของตัวเอง เป็น Stablecoin มูลค่าเท่าดอลลาร์สหรัฐ","link":"https://www.blognone.com/node/135169","date":1691450450000,"content":"<div><div><div><p>PayPal เปิดตัวเหรียญ PayPal USD (ย่อว่า PYUSD) เหรียญ stablecoin ที่ค้ำมูลค่าโดยดอลลาร์สหรัฐและทรัพย์สินอื่น และแลกกลับเป็นดอลลาร์ได้ในอัตรา 1:1</p>\n<p>หลักการของ $PYUSD คงไม่ต่างจากเหรียญ stablecoin อื่นๆ มากนัก ในทางเทคนิคเป็นเหรียญตามสเปก ERC-20 รันอยู่บนบล็อกเชน Ethereum โดยบริษัทผู้ออกเหรียญให้คือ <a href=\"https://www.blognone.com/node/132618\">Paxos Trust Company รายเดียวกับที่ออกเหรียญ $BUSD ให้ Binance และเคยโดนหน่วยงานกำกับดูแลของสหรัฐสั่งหยุดให้ออกเหรียญ</a></p>\n<p>จุดเด่นของเหรียญ $PYUSD อยู่ที่การใช้ในระบบจ่ายเงินของ PayPal ที่มีผู้ใช้แอพจำนวนมากอยู่แล้ว สามารถโอนเงินระหว่างบุคคลให้กันได้, ซื้อเหรียญคริปโตอื่นๆ และซื้อกองทุนด้วย $PYUSD ได้ (ตอนชำระบัญชีจะแปลงเป็นเงิน fiat แบบดั้งเดิมอยู่ดี)</p>\n<p>การค้ำประกันมูลค่าของ $PYUSD บอกว่าค้ำโดยเงินฝากเป็นดอลลาร์สหรัฐ, พันธบัตรรัฐบาลสหรัฐ และทรัพย์สินเทียบเท่าเงินสดประเภทอื่น ทาง PayPal ระบุว่าจะออกรายงานเงินสำรองให้ทุกเดือน และเผยแพร่การตรวจสอบจากบริษัทบัญชีภายนอกที่ได้มาตรฐาน</p>\n<p><img alt=\"No Description\" src=\"https://www.blognone.com/sites/default/files/externals/30684fbb612410dd9a88fdbb81ac2d34.jpg\" /></p>\n<p>ที่มา - <a href=\"https://newsroom.paypal-corp.com/2023-08-07-PayPal-Launches-U-S-Dollar-Stablecoin\">PayPal</a></p>\n</div></div></div><div><div>Topics: </div><div><div><a href=\"/topics/paypal\">PayPal</a></div><div><a href=\"/topics/cryptocurrency\">Cryptocurrency</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4c5d20202751e049404144c01057a531cb0a57f4aec4b326a95f0e7f115cdcac","category":"Thai"}
{"title":"Gabe ต้องเปิดใจ องค์กรและทีมพัฒนาเกม NFT กว่า 29 ราย ส่งจดหมายเปิดผนึกขอ Steam เลิกแบนเกม NFT","link":"https://www.blognone.com/node/125502","date":1635319180000,"content":"<div><div><div><p>หลัง Steam เพิ่มกฎ<a href=\"https://www.blognone.com/node/125295\">ห้ามเกมที่มีการซื้อขาย NFT</a> วางจำหน่ายบนแพลตฟอร์ม ล่าสุดองค์กรและทีมพัฒนาเกม NFT กว่า 29 ราย นำโดย Fight for the Future, Enjin, และ The Blockchain Game Alliance ยื่นจดหมายเปิดผนึกถึง Valve ใจความคือขอให้เลิกแบน เกมที่มี NFT บน Steam</p>\n<p>ในจดหมายระบุว่า NFT ที่ทำงานอยู่บนระบบบล็อกเชน จะทำให้การซื้อขายไอเท็มในเกม และการเล่นเกม ลดการรวมศูนย์กลางลง เป็นประชาธิปไตยมากขึ้น โฟกัสกับผู้เล่นมากขึ้น และอาจเป็นโอกาสปรับปรุงระบบทรัพย์สินทางปัญญา (โดยการผูก NFT ไปกับไฟล์ต่างๆ เช่น เพลง หนังสือ ของสะสม)</p>\n<p>นอกจากนี้ยังเปรียบ Valve ว่าเป็นผู้นำด้านนวัตกรรม และเป็นผู้บุกเบิกตลาดซื้อขายเกม น่าจะเข้าใจ NFT มากกว่านี้ ว่าเป็นอนาคตใหม่ของวงการเกมที่น่าตื่นตาตื่นใจ และ Valve ไม่ควรใช้อำนาจของตนในการแบนนวัตกรรมเกมใหม่ทั้งหมวดแบบนี้ พร้อมวอนให้ Valve ทบทวนท่าทีของบริษัทต่อ NFT หรือโทเค่นแบบอื่นบนระบบบล็อกเชนในเกม</p>\n<p>ผู้ที่สนใจสามารถอ่านจดหมายเปิดผนึกฉบับเต็ม<a href=\"https://www.fightforthefuture.org/actions/valve-web3-games-have-a-place-on-steam/\">ได้ที่นี่</a></p>\n<p><img src=\"https://www.blognone.com/sites/default/files/externals/b36b80cc9304ce35d8fc71b1be04f2f9.jpg\" /></p>\n<p>Chris LoVerme ซีอีโอของ SpacePirate Games ผู้สร้างเกม Age of Rust ที่มีการใช้ NFT ในเกม ระบุว่าทีมเคยคุยกับ Valve ก่อนมีการแบนนี้เกิดขึ้น และบอกว่าคำถามที่ Valve เคยถามในช่วงพูดคุยกัน ทำให้เขาเดาว่า Valve น่าจะกังวลเรื่องข้อกฎหมายการพนัน โดยเฉพาะในรัฐวอชิงตัน ที่เข้มงวดเรื่องการให้รางวัลในเกมเป็นของที่มีมูลค่าในโลกจริง</p>\n<p>คงต้องติดตามว่าท่าทีของ Valve และ Gabe Newell จะเป็นอย่างไรในประเด็นนี้ เพราะในขณะเดียวกัน Epic Games Store คู่แข่งหลักของ Steam ได้ฉวยจังหวะออกมาบอกว่าแพลตฟอร์มของตัวเอง<a href=\"https://www.theverge.com/2021/10/15/22729050/epic-game-store-open-to-blockchain-cryptocurrency-nft-games\">เปิดกว้างต่อเกมที่ใช้ระบบ NFT</a> หลัง Steam ออกกฎแบนได้ไม่นาน</p>\n<p>ที่มา - <a href=\"https://venturebeat.com/2021/10/26/29-blockchain-game-studios-and-groups-blast-valve-for-nft-games-ban/\">VentureBeat</a></p>\n</div></div></div><div><div>Topics: </div><div><div><a href=\"/topics/steam\">Steam</a></div><div><a href=\"/topics/valve\">Valve</a></div><div><a href=\"/topics/nft\">NFT</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a1b0284c21ca2999d2d5508c84c8b80712632ffb3ed2072d0a5f3fddc77da437","category":"Thai"}
{"title":"เผย Craig Federighi สั่ง Apple เร่งพัฒนาฟีเจอร์ AI หลังจากได้ลองใช้ GitHub Copilot เมื่อปี 2022","link":"https://www.blognone.com/node/140202","date":1717739768000,"content":"<div><div><div><p>The Wall Street Journal มีรายงานพิเศษ ซึ่งเน้นไปที่ประเด็นว่าทำไมแอปเปิลจึงตามหลังบริษัทเทคโนโลยีรายอื่น ในผลิตภัณฑ์เกี่ยวกับปัญญาประดิษฐ์หรือ AI ทั้งที่หากพูดถึงระบบผู้ช่วยอัจฉริยะสั่งงานด้วยเสียงแล้ว แอปเปิลมี Siri ที่เปิดตัวก่อนคู่แข่งรายอื่นเสียอีก</p>\n<p>รายงานบอกว่าปัญหาสำคัญคือรูปแบบการทำงานในสไตล์แอปเปิล เช่นการรักษาความลับมากจนทำให้ส่งผลกระทบต่อการพัฒนา AI, แนวทางที่แอปเปิลต้องการให้ผลิตภัณฑ์ไม่มีข้อผิดพลาด ซึ่ง AI ทุกวันนี้ไม่ได้เป็นแบบนั้น และการรักษาความเป็นส่วนตัวผู้ใช้งาน ทำให้การปรับปรุงผลิตภัณฑ์ทำได้ยากกว่า</p>\n<p>ในรายงานนี้ยังพูดถึงปัญหาในช่วงไม่กี่ปีที่ผ่านมา ซึ่งส่งผลต่อการเพิ่มความสามารถ AI ในผลิตภัณฑ์แอปเปิล โดยเน้นไปที่ <a href=\"https://www.blognone.com/node/101251\">John Giannandrea</a> อดีตหัวหน้าฝ่าย AI ที่กูเกิล ซึ่ง<a href=\"https://www.blognone.com/node/107146\">ปัจจุบัน</a>ดูแลภาพรวมทั้ง AI และ Machine Learning ในช่วงแรกเขาสร้างทีมโดยดึงตัววิศวกรจากกูเกิลที่คุ้นเคยมาหลายคน แต่วัฒนธรรมองค์กรที่ต่างกันทำให้การทำงานเป็นไปยากลำบาก</p>\n<p>สิ่งที่ต่างกันมากคือการทำงานตามกำหนดเวลา ซึ่งแอปเปิลเคร่งครัดและตั้งกำหนดเวลาที่ชัดเจน ขณะที่ทีมฝ่าย AI ซึ่งส่วนใหญ่มาจากกูเกิล มองว่าถ้าไม่สามารถทำได้ในเวลาที่กำหนด ก็คือทำไม่ได้</p>\n<p>ความขัดแย้งระหว่างทีม AI และฝ่ายพัฒนาซอฟต์แวร์ซึ่งนำโดย Craig Federighi ยังมีปัญหาเพิ่มเติม เช่น ทีมซอฟต์แวร์เลือกพัฒนา AI ภายในระบบปฏิบัติการสำหรับรู้จำภาพและวิดีโอขึ้นเอง ไม่ได้ให้ทีม AI มาช่วย นอกจากนี้ทรัพยากรประมวลผลภายในแอปเปิลสำหรับงาน AI ที่มีให้ทีม AI ก็ไม่เพียงพอ ทีมงานต้องใช้คลาวด์ของกูเกิลช่วยประมวลผลเป็นหลัก</p>\n<p>ทิศทางของการโฟกัสกับ AI ใน iOS มีมากขึ้น เริ่มต้นเมื่อปลายปี 2022 เมื่อ Federighi ได้ลอง <a href=\"https://www.blognone.com/node/129067\">GitHub Copilot</a> ในช่วงวันหยุดคริสต์มาส ทำให้เขาเห็นโอกาสอีกมากใน Generative AI และเริ่มตั้งทีมเพื่อพัฒนา Generative AI ในแอปเปิลโดยเฉพาะร่วมกับทีม AI ของ Giannandrea ซึ่งน่าจะทำให้ความขัดแย้งที่มีก่อนหน้าลดลงไปแล้ว</p>\n<p>ที่มา: <a href=\"https://www.wsj.com/tech/ai/apple-ai-siri-development-behind-9ea65ee8\">The Wall Street Journal</a></p>\n<p><img src=\"https://www.blognone.com/sites/default/files/externals/42aec588f44173c4a206543c5173e482.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/craig-federighi\">Craig Federighi</a></div><div><a href=\"/topics/rumors\">Rumors</a></div><div><a href=\"/topics/github\">GitHub</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2630dd5c56c1f82fd23f6eac9b462aa9be02a893bb0e7e1d8f5c1b9968ab44eb","category":"Thai"}
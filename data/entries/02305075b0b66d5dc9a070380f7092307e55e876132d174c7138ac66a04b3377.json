{"title":"แบงค์ชาติระบุกำหนดระยะเวลาล่มกับ Mobile Banking เพราะกระทบวงกว้าง ค่าปรับสูงสุดเป็นไปตามอำนาจตามกฎหมาย","link":"https://www.blognone.com/node/136816","date":1700313960000,"content":"<div><div><div><p>หลังจากแบงค์ชาติออก<a href=\"https://www.blognone.com/node/136668\">ประกาศหลักเกณฑ์การกำกับดูแลความเสี่ยงด้านเทคโนโลยีสารสนเทศของสถาบันการเงินและสถาบันการเงินเฉพาะกิจ</a> กำหนดเกณฑ์การให้บริการผ่านช่องทาง Mobile Banking ห้ามไม่ให้หยุดชะงักเกิน 8 ชั่วโมงต่อปี และมีข่าวระบุว่าหากธนาคารทำไม่ได้ตามเกณฑ์นี้ก็จะถูกปรับสูงสุด 500,000 บาทและอีกวันละ 5,000 บาท ทาง Blognone ขอข้อมูลแบงค์ชาติเพิ่มเติม</p>\n<p>สำหรับการกำหนดเกณฑ์ระยะเวลาล่มเฉพาะ Mobile Banking นั้นทางแบงค์ชาติระบุว่าตัวประกาศมีมาตรการสำหรับระบบไอทีด้านอื่นๆ ด้วย แต่กำหนดระยะเวลาขัดข้องสูงสุดเฉพาะ Mobile Banking เนื่องจากหากเกิดปัญหาขัดข้อง จะส่งผลกระทบต่อผู้ใช้บริการวงกว้าง</p>\n<p>สำหรับประเด็นโทษปรับนั้นทางแบงค์ชาติระบุว่าเป็นไปตาม<a href=\"https://www.bot.or.th/content/dam/bot/documents/th/laws-and-rules/laws-and-regulations/legal-department/5-financial-act/5-1-financial-act/5.1.1-Law_TH_FinancialActsUpdated-2561.pdf\">พ.ร.บ.ธุรกิจสถาบันการเงิน 2551 (ปรับปรุง 2561)</a> ที่กำหนดโทษปรับในกรณีต่างๆ เอาไว้ ในมาตรา 121-155 โดยโทษปรับต่อสถาบันการเงินที่ไม่ทำตามประกาศต่างๆ ของแบงค์ชาตินั้นมีเพดานตามความผิดในหมวดต่างๆ โทษสูงสุดของแต่ละหมวดนั้นอยู่ที่ 300,000 บาท, 500,000 บาท, และ 1,000,000 บาท พร้อมกับค่าปรับรายวันอีก 1% ของค่าปรับสูงสุด สำหรับค่าปรับ 500,000 บาทและวันละ 5,000 บาทอยู่ในมาตรา 126 เป็นค่าปรับสูงสุดตามความผิดจากการที่สถาบันการเงินทำผิดหลักเกณฑ์ที่แบงค์ชาติออกเพื่อการคุ้มครองผู้บริโภค</p>\n<p>ที่ผ่านมาแบงค์ชาติเปิดเผยรายงานระยะเวลาระบบขัดข้องของธนาคารต่างๆ แต่ไม่ได้เปิดเผยข้อมูลของสถาบันการเงินเฉพาะกิจ เช่น ธนาคารออมสิน หรือธกส. ประกาศหลักเกณฑ์ล่าสุดนี้ก็มีผลต่อสถาบันกรเงินเหล่านี้ด้วย และแม้จะไม่ได้เปิดเผยระยะเวลาออกมาแต่แบงค์ชาติก็เก็บข้อมูลและระบุว่าแนวโน้มดีขึ้น</p>\n<p><img src=\"https://www.blognone.com/sites/default/files/externals/456427bf7f77238c55bc7541071192c3.jpg\" /></p>\n</div></div></div><div><div>Topics: </div><div><div><a href=\"/topics/bank-thailand\">Bank of Thailand</a></div><div><a href=\"/topics/banking\">Banking</a></div><div><a href=\"/topics/service-outage\">Service Outage</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"02305075b0b66d5dc9a070380f7092307e55e876132d174c7138ac66a04b3377","category":"Thai"}
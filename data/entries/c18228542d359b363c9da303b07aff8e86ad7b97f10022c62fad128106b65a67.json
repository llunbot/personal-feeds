{"title":"กรรมการข้อมูลส่วนบุคคล UK โวย กูเกิลไม่ห้ามติดตามตัวผู้ใช้แบบ fingerprinting เตรียมออกมาตรการตอบโต้","link":"https://www.blognone.com/node/143921","date":1735970739000,"content":"<div><div><div><p>สำนักงานกรรมการข้อมูลส่วนบุคคลสหราชอาณาจักร (Information Commissioner's Office - ICO) เผยแพร่บทความวิจารณ์การเปลี่ยนนโยบายของกูเกิล ที่ประกาศเปลี่ยนนโยบายการโฆษณาใหม่โดยไม่ยอมระบุความเปลี่ยนแปลงที่ชัดเจนนัก แต่ทาง ICO ระบุว่าการเปลี่ยนนโยบายครั้งนี้เป็นการปลดข้อกำหนดห้ามติดตามตัวโดยผู้ใช้ไม่เต็มใจ fingerprinting ออกจากสิ่งที่ห้ามทำ และ ICO มองว่าเป็นการเปลี่ยนนโยบายที่ไร้ความรับผิดชอบ พร้อมกับหวังว่ากูเกิลจะเปลี่ยนนโยบายไม่เช่นนั้นแล้วก็จะออกมาตรการจาก ICO เอง</p>\n<p>การทำ fingerprinting เป็นความพยายามติดตามตัวผู้ใช้โดยวิธีที่ไม่มาตรฐาน จากเดิมที่มักใช้ cookie เพื่อแจ้งหมายเลขประจำตัวผู้ใช้ แต่เปิดให้ผู้ใช้สามารถรีเซ็ตค่าได้ เช่น การเข้า Incognito Mode แต่เว็บที่ทำ fingerprinting อาจจะเก็บข้อมูลอื่นๆ เช่น หมายเลขเครื่อง, เวอร์ชั่นเบราว์เซอร์ หรือข้อมูลอื่นๆ เพื่อพยายามระบุผู้ใช้อย่างเจาะจง แม้ผู้ใช้จะไม่ได้อนุญาตก็ตาม กูเกิลเอง<a href=\"https://blog.google/products/chrome/building-a-more-private-web/\">เคยประกาศต่อสู้กับการทำ fingerprinting เมื่อปี 2019</a></p>\n<p>เบราว์เซอร์ยุคใหม่เริ่มจำกัดการใช้งาน third-party cookie มากขึ้นเรื่อยๆ ทำให้เครือข่ายโฆษณาที่ฝังโฆษณาตามเว็บต่างๆ ไม่สามารถติดตามได้ว่าผู้ใช้เข้าเว็บอะไรบ้าง ทำให้บางเครือข่ายเลืิอกทำ fingerprinting เพื่อติดตามผู้ใช้ต่อไป</p>\n<p>ทาง ICO เตือนว่าแม้จะไม่ได้ห้ามทำ fingerprinting โดยตรงแต่ก็จะติดข้อกำหนดว่าผู้ให้บริการต้องขออนุญาตผู้ใช้ก่อนเริ่มเก็บข้อมูล และแนวทางนี้ไม่ใช่ทางออกที่มาทดแทน third-party cookie อย่างสะดวก</p>\n<p>แม้กูเกิลจะแสดงตัวว่าสนับสนุนความเป็นส่วนตัวบนเว็บ แต่การติดตามตัวผู้ใช้เพื่อแสดงโฆษณาให้ตรงเป้าหมายก็เป็นผลประโยชน์โดยตรงของบริษัท กระบวนการยกเลิก third-party cookie ของกูเกิลนั้นเลื่อนไปหลายครั้งแม้จะประกาศมาตั้งแต่ปี 2020 และ<a href=\"https://www.blognone.com/node/141022\">สุดท้ายก็เปลี่ยนแนวทางไม่ยกเลิกไปเลย</a></p>\n<p>ที่มา - <a href=\"https://ico.org.uk/about-the-ico/media-centre/news-and-blogs/2024/12/our-response-to-google-s-policy-change-on-fingerprinting/\">ICO</a>, <a href=\"https://support.google.com/platformspolicy/answer/15738904\">Google Platform Policies</a></p>\n<p><img src=\"https://cdn.pixabay.com/photo/2022/06/17/09/50/cctv-surveillance-camera-7267551_1280.jpg\" alt=\"\" /></p>\n<p>ภาพโดย <a href=\"https://pixabay.com/photos/cctv-surveillance-camera-cctv-7267551/\">WebTechExperts</a></p>\n</div></div></div><div><div>Topics: </div><div><div><a href=\"/topics/united-kingdom\">United Kingdom</a></div><div><a href=\"/topics/privacy\">Privacy</a></div><div><a href=\"/topics/google\">Google</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c18228542d359b363c9da303b07aff8e86ad7b97f10022c62fad128106b65a67","category":"Thai"}
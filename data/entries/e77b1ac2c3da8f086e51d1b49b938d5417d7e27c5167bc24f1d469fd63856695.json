{"title":"Atlassian ซื้อแอพแชร์วิดีโอสั้น Loom เตรียมผนวกเข้า Jira","link":"https://www.blognone.com/node/136210","date":1697162690000,"content":"<div><div><div><p>Atlassian บริษัทเจ้าของเครื่องมือสื่อสารสำหรับนักพัฒนา (เช่น Jira, Trello, Confluence) ประกาศเข้าซื้อกิจการ Loom แอพแชทแบบวิดีโอ ด้วยมูลค่ารวม 975 ล้านดอลลาร์ เพื่อผนวกการสื่อสารแบบวิดีโอสั้นเข้ามายัง Jira และซอฟต์แวร์อื่นของตัวเอง</p>\n<p>Atlassian บอกว่าการสื่อสารแบบวิดีโอสั้นไม่เรียลไทม์ (async video) ได้รับความนิยมมากขึ้นเรื่อยๆ และถือเป็นส่วนเสริมของการสื่อสารประเภทอื่นๆ (เช่น ข้อความ ไฟล์นำเสนอ) ตัวอย่างการใช้งานที่ Atlassian มองเห็นคือ นักพัฒนาซอฟต์แวร์อธิบายปัญหาด้วยวิดีโอ แล้วเก็บลงใน Jira, ผู้บริหารอัดวิดีโอสื่อสารกับพนักงานทั้งบริษัท, เซลส์อัดวิดีโอนำเสนอให้ลูกค้า, ฝ่ายทรัพยากรบุคคลใช้วิดีโอสื่อสารกับพนักงานใหม่</p>\n<p>Loom ถือเป็นบริษัทที่โดดเด่นในตลาดนี้ มีผู้ใช้งานมากกว่า 25 ล้านคน, มีวิดีโอ 5 ล้านคลิปต่อเดือน ทำให้ Atlassian เข้าซื้อกิจการเพื่อนำมาใช้ยกระดับการสื่อสารในทีม</p>\n<p>ตัวบริการของ Loom จะยังให้บริการต่อไปตามปกติ และจะค่อยๆ ถูกเชื่อมต่อเข้ากับแพลตฟอร์มของ Atlassian เมื่อการซื้อกิจการเสร็จสิ้น</p>\n<p><img alt=\"No Description\" src=\"https://www.blognone.com/sites/default/files/externals/0a9cf0fcfbaf84919ef8122468a8a133.png\" /></p>\n<p>แนวคิดเรื่องการแชร์คลิปวิดีโอสั้นแทนการแชทหรือการประชุม กำลังได้รับความนิยมขึ้นเรื่อยๆ โดยบริษัทอื่นที่ทำระบบสื่อสารองค์กรก็เริ่มเพิ่มฟีเจอร์นี้เช่นกัน ตัวอย่างคือ <a href=\"https://www.blognone.com/node/125038\">Dropbox Capture</a> (<a href=\"https://www.blognone.com/node/136192\">ล่าสุดกลายเป็น Dropbox Studio</a>), <a href=\"https://www.blognone.com/node/124864\">Slack Clips</a>, Zoom Clips เป็นต้น</p>\n<p>ที่มา - <a href=\"https://www.businesswire.com/news/home/20231012832576/en/\">Atlassian</a>, <a href=\"https://www.atlassian.com/blog/announcements/atlassian-acquires-loom\">Atlassian Blog</a></p>\n</div></div></div><div><div>Topics: </div><div><div><a href=\"/topics/atlassian\">Atlassian</a></div><div><a href=\"/topics/online-video\">Online Video</a></div><div><a href=\"/topics/jira\">Jira</a></div><div><a href=\"/topics/acquisition\">Acquisition</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e77b1ac2c3da8f086e51d1b49b938d5417d7e27c5167bc24f1d469fd63856695","category":"Thai"}
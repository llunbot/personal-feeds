{"title":"อดีตหัวหน้า PlayStation Studios เผยเหตุผลที่พอร์ตเกมลงพีซี เพราะอยากขยายฐานลูกค้า","link":"https://www.blognone.com/node/125111","date":1633440333000,"content":"<div><div><div><p>Shawn Layden อดีตซีอีโอ SIE Worldwide Studios ที่ลาออกจากโซนี่เมื่อปี 2019 ยังขยันเดินสายออกสื่ออยู่เรื่อยๆ ก่อนหน้านี้ <a href=\"https://www.blognone.com/node/124618\">เขาออกมาพูดเรื่องต้นทุนค่าพัฒนาเกมที่สูงขึ้นเรื่อยๆ จนแตะหลัก 200 ล้านดอลลาร์ต่อเกม</a></p>\n<p>ล่าสุด Layden ไปออกรายการพ็อดแคสต์ What's Up PlayStation และพูดถึงการพอร์ตเกมของ PlayStation มาลงพีซี ซึ่งเขาพยายามผลักดันมาตั้งแต่สมัยยังทำงานอยู่</p>\n<p>Layden เล่าว่าเหตุผลหลักของการพอร์ตเกมคือต้องการขยายฐานผู้เล่นให้กว้างขึ้น เมื่อผู้เล่นเหล่านี้ไม่สนใจมาบ้าน PlayStation ดังนั้นโซนี่ต้องเป็นฝ่ายเดินไปหาผู้เล่นแทน วิธีที่ง่ายที่สุดคือนำเกมยอดนิยมของ PlayStation พอร์ตไปยังพีซีซึ่งเป็นฐานผู้เล่นขนาดใหญ่ที่พร้อมใช้งาน และการนำเกมที่วางขายไปแล้ว 18-24 เดือนมาพอร์ตลงพีซี ก็ไม่ส่งผลกระทบต่อยอดขายเกมบน PlayStation อยู่แล้ว</p>\n<p>Layden มองว่าโซนี่ยุคปัจจุบันจะยังคงนโยบายนี้ และไม่เชื่อว่าโซนี่จะออกเกมใหม่พร้อมกันทั้งบน PlayStation และพีซีด้วย</p>\n<p>ทิศทางของโซนี่ในช่วงหลังๆ เองก็ชัดเจนว่าเดินหน้าไปทางนี้ ดังที่เห็นได้จาก <a href=\"https://www.blognone.com/node/123534\">การซื้อกิจการ Nixxes ที่เก่งเรื่องการพอร์ตเกมลงพีซี</a> แม้ยังไม่ได้ประกาศว่า Nixxes จะมาช่วยพอร์ตเกมใดก็ตาม</p>\n<p>ตอนนี้โซนี่มีเกมบนพีซีแล้ว 3 เกมคือ <a href=\"https://www.blognone.com/node/117305\">Horizon Zero Dawn</a>, <a href=\"https://www.blognone.com/node/121345\">Days Gone</a> และล่าสุดคือ <a href=\"https://www.blognone.com/node/124688\">Uncharted 4</a> โดยเว็บไซต์ Ars Technica เก็งว่าเกมต่อไปน่าจะเป็น Ghost of Tsushima</p>\n<p><img src=\"https://www.blognone.com/sites/default/files/externals/2a4eceb59e525d7b9bbd33edd6e072b1.jpg\" /></p>\n<p>ที่มา - <a href=\"https://arstechnica.com/gaming/2021/10/ex-sony-exec-opens-up-about-efforts-to-bring-playstation-hits-to-pc/\">Ars Technica</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/games\">Games</a></div><div><a href=\"/topics/sony\">Sony</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"20ebb6a1062f0793abdbef944a7d69ef7c58398ee046897eaf840e66a5dcc128","category":"Thai"}
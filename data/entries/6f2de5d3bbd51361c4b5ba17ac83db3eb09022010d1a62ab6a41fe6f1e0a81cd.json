{"title":"ผลสำรวจนักพัฒนาเกมปี 2025 80% กำลังทำเกมลงพีซี, เพิ่มขึ้นมากจาก 66% ในปีที่แล้ว","link":"https://www.blognone.com/node/144399","date":1738194641000,"content":"<div><div><div><p>อาจไม่ถูกใจนักพัฒนาเกมที่ยังยึดติดกับคอนโซล แต่ในรายงาน State of the Game Industry 2025 ที่สำรวจความคิดเห็นของนักพัฒนาเกมของงาน Game Developers Conference (GDC) จำนวนกว่า 3,000 คน มีสัดส่วน 80% ระบุว่ากำลังพัฒนาเกมบนพีซี เพิ่มขึ้นอย่างมากจากตัวเลข 66% ในการสำรวจของปีที่แล้ว</p>\n<p>ส่วนนักพัฒนาที่ระบุว่ากำลังทำเกมลงคอนโซล PS5 มีสัดส่วน 38%, Xbox Series X|S มีสัดส่วน 34%, Nintendo Switch สัดส่วน 20% อีกแพลตฟอร์มที่น่าสนใจคือเกมบนเว็บเบราว์เซอร์มีคนตอบ 16% เพิ่มขึ้นจาก 10% ในปีที่แล้ว</p>\n<p>เหตุผลที่การพัฒนาเกมบนพีซีได้รับความนิยมอย่างมาก คาดว่ามีหลายปัจจัยประกอบกัน เช่น ความนิยมของเครื่องเล่นเกมพกพาอย่าง Steam Deck (ในแบบสอบถามไม่มีตัวเลือก Steam Deck ตรงๆ แต่มีคนตอบ Other ถึง 44%), เครื่องมือพัฒนาเกมลงพีซีเข้าถึงได้ง่าย ราคาถูกกว่าคอนโซล</p>\n<p>นักพัฒนาในกลุ่มสตูดิโอขนาดใหญ่ AAA จำนวน 33% หรือราว 1/3 บอกว่ากำลังพัฒนาเกมแนว live service อยู่ แสดงให้เห็นว่าเกมแนวนี้ยังได้รับความสนใจจากตลาด แม้นักพัฒนาจำนวนหนึ่งแสดงความเห็นว่าผู้เล่นเกมแนวนี้เริ่มมีความสนใจเกมใหม่ๆ ลดลง</p>\n<p>ประเด็นเรื่องการปลดพนักงานในวงการเกมยังเกิดขึ้นต่อเนื่อง 11% ของนักพัฒนาที่ตอบแบบสอบถาม ระบุว่าตัวเองโดนปลดออกในรอบปีที่ผ่านมา, 29% ระบุว่าเห็นเพื่อนร่วมงานโดนปลด ถ้าแยกตามสาขาอาชีพ สายงานที่เกี่ยวกับการเล่าเรื่อง (narrative) โดนหนักที่สุด 19%</p>\n<p>ที่มา - <a href=\"https://gdconf.com/news/gdc-2025-state-game-industry-devs-weigh-layoffs-ai-and-more\">GDC</a>, <a href=\"https://www.techspot.com/news/106460-game-developers-leave-consoles-behind-they-flock-pc.html\">Techspot</a></p>\n<p><img alt=\"No Description\" src=\"https://www.blognone.com/sites/default/files/externals/5d9c4eecfd270a7442f7c31b32816906.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/d9ead42108f09b24447a58fc54406ddb.png\" /></p>\n</div></div></div><div><div>Topics: </div><div><div><a href=\"/topics/gdc\">GDC</a></div><div><a href=\"/topics/games\">Games</a></div><div><a href=\"/topics/development\">Development</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6f2de5d3bbd51361c4b5ba17ac83db3eb09022010d1a62ab6a41fe6f1e0a81cd","category":"Thai"}
{"title":"รีวิว ASUS Zenbook A14 โน้ตบุ๊ก Arm น้ำหนัก 980 กรัม, แบต 12 ชั่วโมง, ราคาต่ำกว่า 40k","link":"https://www.blognone.com/node/145036","date":1741046641000,"content":"<div><div><div><p>นับจาก<a href=\"https://www.blognone.com/node/139853\">ไมโครซอฟท์จับมือ Qualcomm เปิดตัวพีซีพลัง Snapdragon X ช่วงกลางปี 2024</a> ตลาดพีซีสายวินโดวส์ก็เริ่มเปลี่ยนแปลงไป การมาถึงของซีพียูสถาปัตยกรรม Arm (รอบนี้มาแบบจริงๆ จังๆ ไม่ได้มาเล่นๆ เหมือนคราวก่อนๆ) ทำให้<a href=\"https://www.blognone.com/node/139993\">ตลาดมีตัวเลือกโน้ตบุ๊กวินโดวส์ที่แบตเตอรี่ใช้ได้ยาวนานกว่าเดิมมาก</a></p>\n<p>ข้อจำกัดของพีซี Snapdragon ในปี 2024 คือ<a href=\"https://www.blognone.com/node/136385\">ใช้ Snapdragon X Elite รุ่นท็อป</a> หรือ <a href=\"https://www.blognone.com/node/139424\">Snapdragon X Plus รุ่นรองท็อป</a> ทำให้ค่าเครื่องยังมีราคาค่อนข้างแพง เมื่อเทียบกับพีซี x86 ตัวล่างๆ ในตลาด แต่ข้อจำกัดนี้เริ่มถูกทำลายลงไปในเดือนมกราคม 2025 เมื่อ Qualcomm ออก <a href=\"https://www.blognone.com/node/143954\">Snapdragon X รุ่นธรรมดา (X1-26-100)</a> มาทำตลาด</p>\n<p>ในบรรดาโน้ตบุ๊ก Snapdragon X ที่เปิดตัวช่วงต้นปี 2025 มีตัวหนึ่งที่น่าสนใจเป็นพิเศษคือ ASUS Zenbook A14 ที่ผสมผสานทั้งแบตอึดด้วย Snapdragon บวกกับน้ำหนักเบาเพียง 980 กรัม และขายในราคาไม่แพงเกินไปนักคือ 39,990 บาท</p>\n<h3>สเปกของ ASUS Zenbook A14</h3>\n<ul>\n<li>หน้าจอ 14\" OLED WUXGA (1920x1000) อัตรารีเฟรช 60Hz</li>\n<li>ชิป Qualcomm Snapdragon X (X1-26-100) 8 คอร์</li>\n<li>แรม 16GB LPDDR5X</li>\n<li>สตอเรจ 512GB M.2 NVMe SSD</li>\n<li>กล้องหน้า Full HD พร้อมกล้อง IR สำหรับ Windows Hello</li>\n<li>พอร์ตเชื่อมต่อครบครัน USB-A x1, USB-C x1, HDMI x1, หูฟัง 3.5mm x1</li>\n<li>Wi-Fi 6E</li>\n<li>แบตเตอรี่ 70 WHr 3-cell มาพร้อมที่ชาร์จเร็ว 65W</li>\n<li>ระบบปฏิบัติการ Windows 11 Home แถม Microsoft Office Home 2024</li>\n</ul>\n<p><a href=\"https://www.asus.com/th/laptops/for-home/zenbook/asus-zenbook-a14-ux3407/\">สเปกละเอียดดูได้จาก เว็บไซต์ ASUS</a></p>\n<p>ทั้งหมดอยู่ภายในน้ำหนักเครื่อง 980 กรัม ซึ่งถือว่าน่าประทับใจมากสำหรับโน้ตบุ๊กขนาดหน้าจอ 14\" ราคาระดับปานกลาง ไม่ได้เป็นโน้ตบุ๊กพรีเมียมที่ราคาแพงๆ แบบในอดีตที่ผ่านมา</p>\n<p><img alt=\"alt=&quot;ASUS&quot;\" src=\"https://www.blognone.com/sites/default/files/externals/69c43361525ef8fb006ff9a7ae7f128a.jpeg\" /></p>\n<p>ต้องกำกับไว้สักนิดว่า Zenbook A14 ชูจุดเด่นเรื่อง \"เบา\" แต่ไม่ได้เน้นเรื่อง \"บาง\" มากนัก ซึ่งกลับเป็นผลดีเพราะสามารถใส่พอร์ตขนาดใหญ่หน่อยอย่าง HDMI กับ USB-A มาให้เลย ไม่ต้องไปลำบากหาตัวแปลงให้ยากลำบากอีก (เรียกได้ว่า \"บางพอดีอย่างมีคุณค่า\")</p>\n<p><img alt=\"alt=&quot;ASUS&quot;\" src=\"https://www.blognone.com/sites/default/files/externals/841ee45a19f7c2ad08a5acdd4ccceaf9.jpeg\" /></p>\n<p>ทัชแพดที่ให้มาถือว่ากว้างและใช้ได้ดี สามารถตั้งค่า gesture ได้เพิ่มถ้าต้องการ (เช่น ลากจากมุมเข้ามา) คีย์บอร์ดมี backlight ระยะลึก 1.3 มิลลิเมตร ลองพิมพ์แล้วเบาและคล่องดี มีข้อติอยู่บ้างตรงที่ไม่มีปุ่ม Page Up/Down, Home, End แยกเฉพาะมาให้ด้วย ทั้งที่มีพื้นที่เพียงพอ (สามารถกด Fn+ปุ่มลูกศรแทนได้)</p>\n<h3>Ceraluminum วัสดุมหัศจรรย์ที่ทำให้เครื่องเบา</h3>\n<p>เคล็ดลับของน้ำหนัก 980 กรัมที่ ASUS ทำได้สำเร็จ มาจากวัสดุแบบใหม่ที่เรียกว่า Ceraluminum ซึ่งเกิดจาก เซรามิก ผสมกับ อะลูมิเนียม</p>\n<p>ASUS โฆษณาว่า Ceraluminum ทำให้น้ำหนักเครื่องเบากว่าเดิม 30% และในทางกลับกันยังแข็งแรงขึ้น 3 เท่า ทนต่อรอยขีดข่วน และรอยนิ้วมือ ซึ่งจากการลองใช้แล้วก็เป็นจริงตามนั้น ตัวเครื่องไม่มันวาวจนเห็นรอยนิ้วมือได้ง่าย จับแล้วจะรู้สึกสากๆ ด้านๆ หน่อยแต่ก็ไม่มากเกินไป</p>\n<p><img alt=\"alt=&quot;ASUS&quot;\" src=\"https://www.blognone.com/sites/default/files/externals/b23a9e3600c4eb468bd27ddcf3f4f460.jpeg\" /></p>\n<p>Ceraluminum ถูกใช้ครั้งแรกใน ASUS Zenbook S14 OLED (เปิดตัวกันยายน 2024, ราคาขยับขึ้นไปอีกขั้น 62,990 บาท) แต่ตอนนั้นจำกัดเฉพาะฝาบนเท่านั้น พอมาถึง Zenbook A14 ดู ASUS มั่นใจกับวัสดุมากขึ้น จึงขยายมาใช้ Ceraluminum ให้ครอบคลุมตัวบอดี้ทั้งหมด ช่วยให้น้ำหนัก 980 กรัมเป็นจริงได้</p>\n<p>สีของเครื่องรุ่นที่ได้มาเป็นสีเบจ Zabriskie Beige ที่แตกต่างจากโน้ตบุ๊กโทนสีเทา-เงินในตลาดอยู่พอสมควร (สีทำมาสวยดีด้วย) อีกสีที่มีให้เลือกคือเทา Iceland Gray มาตรฐานทั่วไป</p>\n<h3>ซีพียู Arm ใช้ได้จริงแค่ไหน? แอพรองรับหรือยัง?</h3>\n<p>ก่อนเข้าเรื่องแบตเตอรี่ ผมคิดว่าทุกคนที่ยังไม่เคยใช้โน้ตบุ๊กวินโดวส์ที่เป็น Arm คงกังขาอยู่พอสมควร ว่าต่อให้แบตอึดจริง แต่ถ้าแอพที่ต้องใช้งานกลับไม่รองรับ ก็คงไม่มีประโยชน์</p>\n<p>ตอนนี้ปี 2025 ต้องบอกว่าสถานการณ์ของซีพียู Arm บนโลกวินโดวส์นั้นดึขึ้นมากแล้ว (แม้ยังไม่เท่ากับฝั่งแมคที่เปลี่ยนผ่านได้ดีกว่า) แอพสำคัญๆ เริ่มทยอยรองรับ Arm เพิ่มขึ้นมาก และเราสามารถตรวจสอบได้จากเว็บ <a href=\"https://windowsonarm.org/\">WindowsOnArm.org</a> เว็บเดียวได้เลย มีข้อมูลของแอพทั้งหมด 657 ตัว และน่าจะครอบคลุมแอพดังๆ ที่ใช้บ่อยๆ เกือบหมดแล้ว ข้อมูลบนเว็บนี้รวบรวมโดยอาสาสมัคร (ไมโครซอฟท์ไปช่วยสปอนเซอร์) และอัพเดตต่อเนื่องตลอดเวลา</p>\n<p>แอพบน Arm แบ่งออกได้เป็น 3 สถานะหลักคือ รองรับเต็มรูปแบบ (Native), ยังไม่มีเวอร์ชัน Arm แต่ทำงานได้ (Emulated) และรันไม่ได้เลย (Not Supported)</p>\n<p><img alt=\"alt=&quot;ASUS&quot;\" src=\"https://www.blognone.com/sites/default/files/externals/9c4b096aacbc16e796551d865d8b465e.png\" /></p>\n<p>เท่าที่ผมลองค้นหาแอพที่ตัวเองใช้บ่อยๆ พบว่าส่วนใหญ่อยู่ในกลุ่ม Native และ Emulated เกือบหมดแล้ว จะมียกเว้นเยอะๆ หน่อยคือกลุ่มไคลเอนต์เชื่อมต่อ VPN บางส่วน (ต้องไปไล่เช็คเป็นรายตัว) และเกม แอพชื่อดังที่ยังไม่รองรับ Arm เลยน่าจะมีแต่ AutoCAD, Box และ VirtualBox</p>\n<p>แอพดังๆ เกือบทั้งหมดรองรับแบบเนทีฟแล้ว เช่น เบราว์เซอร์ (Chrome, Firefox, Edge, Opera, Brave, Vivaldi) แอพสายทำงาน (Office, Google Drive, Dropbox, Photoshop, Illustrator, Lightroom, Blender) แอพสายแชท (Teams, Slack, Zoom, WhatsApp, Telegram)</p>\n<p>กลุ่มที่ยังไม่มีแอพเนทีฟ Arm แต่สามารถรันแบบ Emulated ได้ยังมีบ้างประปราย เช่น Discord, Acrobat Reader, Apple Music, Steam ภาพรวมคือยังมีให้ใช้งานได้</p>\n<h3>แบตเตอรี่</h3>\n<p>โน้ตบุ๊กพลัง Snapdragon มีจุดเด่นที่แบตเตอรี่เหนือกว่า x86 แน่นอน แต่จะอึดแค่ไหนขึ้นกับการปรับจูนพลังงานของแต่ละรุ่นแต่ละค่าย ตัวอย่างโน้ตบุ๊กเด่นๆ ในกลุ่มแบตอึดตอนนี้คือ Lenovo ThinkBook 16 Gen 7 QOY <a href=\"https://www.notebookcheck.net/More-than-24-hrs-battery-life-for-less-than-1-000-Lenovo-ThinkBook-16-G7-QOY-laptop-review.958162.0.html\">ที่เว็บไซต์ Notebookcheck ทดสอบแล้วอยู่ได้จริงถึงเกือบ 27 ชั่วโมง</a> แต่นั่นคือ โน้ตบุ๊กขนาด 16\" ที่น้ำหนัก 1.86 กิโลกรัม แบตเตอรี่ 84 Whr</p>\n<p><img alt=\"alt=&quot;ASUS&quot;\" src=\"https://www.blognone.com/sites/default/files/externals/fe05599e4d2e0d122654ea9727ea527f.jpeg\" /></p>\n<p>กรณีของ Zenbook A14 ที่เบากว่ากันเกือบครึ่ง แบตอาจไม่อึดขนาดนั้น ตัวเลขที่ ASUS นำมาโชว์คือ 32 ชั่วโมง แต่มันเป็นตัวเลขสุดทางคือเป็นการรันวิดีโอ 1080p แบบไฟล์ในเครื่อง ไม่เปิด Wi-Fi และปรับค่าประหยัดพลังงานแบบสุดๆ เพื่อปั๊มเลข</p>\n<p>ตัวเลขอีกตัวที่ ASUS นำมาโชว์คือ ใช้งานออนไลน์ โซเชียลทั่วไป ได้สูงสุด 19.5 ชั่วโมง ซึ่งน่าจะสะท้อนการใช้งานของคนทั่วไปมากกว่า (แต่ก็ยังปรับความสว่างจอลง) เท่าที่ลองใช้งานมาประมาณ 1 สัปดาห์ แบตเตอรี่ที่ระบบรายงานอยู่ได้ประมาณ 11-12 ชั่วโมง (<a href=\"https://www.notebookcheck.net/Asus-Zenbook-A14-laptop-review-The-14-inch-OLED-subnotebook-with-a-Snapdragon-X-only-weighs-978-grams.955023.0.html\">Notebookcheck รันทดสอบได้ 15 ชั่วโมง</a>) ซึ่งในทางปฏิบัติก็ถือว่าเพียงพอแล้วสำหรับการถือออกไปทำงานนอกบ้านทั้งวัน โดยไม่ต้องติดสายชาร์จไปด้วย</p>\n<h3>ประสิทธิภาพ</h3>\n<p>แม้ว่าซีพียู Snapdragon X ตัวที่เลือกใช้เป็นตัวบรรดาศักดิ์ต่ำสุดของ Snapdragon X ทั้งหมด แต่ประสิทธิภาพในการใช้งานทั่วๆ ท่องเว็บ พิมพ์งาน แต่งภาพง่ายๆ ไปถือว่าทำได้ดีไม่มีปัญหาอะไร (ทั้งนี้ต้องบอกว่าไม่ได้ลองใช้เล่นเกม หรืองานที่ต้องใช้พลังซีพียูสูงๆ อย่างการเข้ารหัสวิดีโอ)</p>\n<p>ยิ่งพอเป็น Arm แทบไม่เจอปัญหาซีพียูถูก throttle แบบเดียวกับฝั่ง x86 ด้วย เครื่องทำงานได้เงียบและเย็นตลอดเวลา</p>\n<p><img alt=\"alt=&quot;ASUS&quot;\" src=\"https://www.blognone.com/sites/default/files/externals/5e9153303fff6339299033ad3fa9d1d2.jpeg\" /></p>\n<h3>ภาพรวมการใช้งาน</h3>\n<p>Zenbook A14 อาจมีข้อจำกัดเรื่องสเปกอยู่บ้าง เช่น ซีพียูไม่ได้แรงที่สุด, ไม่รองรับ Wi-Fi 7, หน้าจอแค่ 60Hz, ไม่มีตัวสแกนลายนิ้วมือ (แม้มีฟีเจอร์หลายอย่างทำออกมาได้ดี เช่น เว็บแคมดีมีกล้อง IR, คีย์บอร์ดใช้ได้, ทัชแพดทำดี)</p>\n<p>แต่ถ้าดูภาพรวมแล้ว ผมคิดว่าแกนหลักของ Zenbook A14 มีองค์ประกอบ 3 ส่วนที่หาพร้อมกันได้ยากในพีซีวินโดวส์ก่อนหน้านี้ นั่นคือ น้ำหนักเบา พกพาสะดวก, แบตอึดตามสมควร (12 ชั่วโมงพอกับการใช้ทำงาน 1 วัน) และราคาที่ไม่แพงจนเกินไป (ราคาเต็ม 39,990 บาท ถ้าไม่รีบซื้อช่วงเปิดตัว รอลดราคาก็ได้คุ้มกว่านี้)</p>\n<p>หากรู้ว่าต้องการใช้มาทำงานทั่วๆ ไป ไม่เล่นเกม ไม่เอาความแรงมาก รู้ตัวว่าต้องการใช้แอพอะไรบ้างที่มีแบบเนทีฟ และเน้นการพกพานอกสถานที่เป็นหลัก Zenbook A14 น่าจะเป็นตัวเลือกที่น่าสนใจมากเป็นอันดับต้นๆ ในท้องตลาดสำหรับโน้ตบุ๊กลักษณะนี้</p>\n<p><img alt=\"alt=&quot;ASUS&quot;\" src=\"https://www.blognone.com/sites/default/files/externals/dd9cb674a8964b092468319fef7602f4.jpeg\" /></p>\n</div></div></div><div><div>Topics: </div><div><div><a href=\"/topics/asus\">ASUS</a></div><div><a href=\"/topics/zenbook\">Zenbook</a></div><div><a href=\"/topics/arm-pc\">ARM PC</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1ac6bec6bab607e3302a730e981fc2f1f8eb8d274171852408b5884c614dfb47","category":"Thai"}
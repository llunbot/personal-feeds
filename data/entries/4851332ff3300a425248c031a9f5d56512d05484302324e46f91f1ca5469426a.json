{"title":"ข้อมูลเพิ่มเติม เกิดอะไรขึ้นที่ OpenAI จนทำให้บอร์ดไล่ออก Sam Altman เมื่อปี 2023","link":"https://www.blognone.com/node/145572","date":1743428376000,"content":"<div><div><div><p>The Wall Street Journal หรือ WSJ นำเนื้อหาบางส่วนของหนังสือที่กำลังจะออกใหม่ \"The Optimist: Sam Altman, OpenAI, and the Race to Invent the Future\" เขียนโดย Keach Hagey ผู้สื่อข่าว WSJ ซึ่งเผยรายละเอียดมากขึ้นใน OpenAI โดยเนื้อหาที่หยิบมาเป็นเหตุการณ์ที่บอร์ด OpenAI ลงมติ<a href=\"https://www.blognone.com/node/136804\">ไล่ Sam Altman ออกจากซีอีโอ</a>แบบฟ้าผ่า แล้วจบที่เขา<a href=\"https://www.blognone.com/node/136887\">กลับเข้ามารับตำแหน่งอีกครั้ง</a>ในเวลาไม่กี่วัน</p>\n<p>ในตอนนั้นบอร์ด<a href=\"https://openai.com/index/openai-announces-leadership-transition/\">ให้เหตุผล</a>ของการไล่ออกว่า Altman ไม่สื่อสารกับกรรมการบอร์ดอย่างตรงไปตรงมา ทำให้บอร์ดไม่สามารถเชื่อใจได้ ในหนังสือนี้บอกว่าประเด็นหลักที่เป็นความขัดแย้งระหว่างบอร์ดส่วนใหญ่กับ Altman คือกระบวนการตรวจสอบความปลอดภัยของปัญญาประดิษฐ์ (AI Safety) ซึ่งสองฝ่ายมีความเห็นไม่ตรงกันบ่อยครั้ง (Altman เป็น 1 ใน 6 กรรมการบอร์ด OpenAI ด้วย)</p>\n<p>มีหลายกรณีที่เกิดขึ้น ทำให้เชื่อว่าบอร์ดเกิดความไม่ไว้ใจ และนำไปสู่การหาทางไล่ออก Altman เช่น ฟีเจอร์ของ GPT-4 ยังไม่ได้ตรวจด้านความปลอดภัยครบทั้งหมด แต่ Altman บอกบอร์ดว่าตรวจสอบครบแล้ว สามารถเผยแพร่ได้, Altman ให้ Microsoft นำ GPT-4 ไปทดสอบได้ก่อนเปิดตัว, Altman เปิดตัวกองทุน Startup Fund ระบุว่าเกี่ยวข้องกับ OpenAI แต่ไม่เคยแจ้งเรื่องนี้กับบอร์ด, OpenAI <a href=\"https://www.blognone.com/node/131703\">เปิดตัว ChatGPT ต่อสาธารณะ</a>โดยไม่ขออนุมัติจากบอร์ด ซึ่งก่อนหน้านั้นบอร์ดมีความเห็นว่ายังไม่ควรเผยแพร่เครื่องมือนี้</p>\n<p>ประเด็นที่สะสมนี้ทำให้ Ilya Sutskever หัวหน้าฝ่ายวิทยาศาสตร์ของ OpenAI ซึ่งเป็นในกรรมการบอร์ดด้วย เริ่มหารือนอกรอบกับกรรมการอิสระคนอื่น รวมทั้งให้ Mira Murati ซีทีโอ OpenAI ซึ่งมีประเด็นขัดแย้งกับ Altman เช่นกัน เริ่มรวบรวมหลักฐานต่าง ๆ ทำให้บอร์ดเชื่อว่ามีข้อมูลมากพอจนนำมาสู่การตัดสินใจไล่ Altman ออกจากตำแหน่งซีอีโอ รวมทั้ง Greg Brockman ประธานบอร์ด ซึ่งสนิทกับ Altman ด้วย</p>\n<p>ข่าวนี้ทำให้ทุกฝ่ายช็อกกันหมด บอร์ดที่ลงมติไล่ออกก็ต้องเผชิญแรงกดดันจากพนักงานที่ต้องการให้ชี้แจงว่าเกิดอะไรขึ้น ทั้งที่ตอนแรกพวกเขาคิดว่าพนักงาน OpenAI จะดีใจแต่ผลออกมาตรงกันข้าม ทำให้แม้แต่ Sutskever หรือ Murati ก็ต้องร่วมลงชื่อเรียกร้องให้ Altman กลับมาเป็นซีอีโออีกครั้ง ซึ่ง<a href=\"https://www.blognone.com/node/139751\">ต่อมา</a>ทั้งสองก็<a href=\"https://www.blognone.com/node/142205\">ลาออก</a>จาก OpenAI</p>\n<p>ที่มา: <a href=\"https://www.wsj.com/tech/ai/the-real-story-behind-sam-altman-firing-from-openai-efd51a5d\">The Wall Street Journal</a></p>\n<p><img src=\"https://www.blognone.com/sites/default/files/externals/e3689bc3afc352496d24a16d83dceb9a.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/sam-altman\">Sam Altman</a></div><div><a href=\"/topics/openai\">OpenAI</a></div><div><a href=\"/topics/management\">Management</a></div><div><a href=\"/topics/mira-murati\">Mira Murati</a></div><div><a href=\"/topics/ilya-sutskever\">Ilya Sutskever</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4851332ff3300a425248c031a9f5d56512d05484302324e46f91f1ca5469426a","category":"Thai"}
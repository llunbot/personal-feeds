{"title":"Keyu Jin: The New China Playbook","link":"https://markpeak.net/keyu-jin-the-new-china-playbook/","date":1730618974000,"content":"<p>มีโอกาสได้<a href=\"https://www.youtube.com/watch?v=6gDqOqeKARM\">ฟังการบรรยาย</a>ของ <a href=\"https://www.keyujin.com/\">Keyu Jin</a> อาจารย์ด้านเศรษฐศาสตร์จาก London School of Economics (LSE) ผู้เขียนหนังสือ <a href=\"https://www.amazon.com/New-China-Playbook-Socialism-Capitalism-ebook/dp/B09MT3XZ96\">The New China Playbook</a> ออกวางขายเมื่อปี 2023 เลยมาจดบันทึกไว้</p>\n<p><img loading=\"lazy\" src=\"https://markpeak.net/wp-content/uploads/2024/11/keyu-jin.jpg\" width=\"900\" height=\"506\" srcset=\"https://markpeak.net/wp-content/uploads/2024/11/keyu-jin.jpg 900w, https://markpeak.net/wp-content/uploads/2024/11/keyu-jin-300x169.jpg 300w, https://markpeak.net/wp-content/uploads/2024/11/keyu-jin-768x432.jpg 768w, https://markpeak.net/wp-content/uploads/2024/11/keyu-jin-700x394.jpg 700w\" /></p>\n<p>Jin เป็นคนจีนเต็มตัว เกิดเมื่อปี 1982 ที่ปักกิ่ง ตอนอายุ 14 ย้ายมาเรียนที่อเมริกาจนจบ Harvard และข้ามมาเป็นอาจารย์ที่ LSE อีกที ในแง่คุณสมบัติคงครบถ้วน ทั้งความเป็นคนจีน ความอิสระในการวิจารณ์จีน และองค์ความรู้จากสาขาวิชาที่เรียนจบมา</p>\n<p>เธอเขียนหนังสือ The New China Playbook เพื่อบอกว่า มุมมอง “แบบสรุป” ที่สื่อตะวันตกมีต่อจีนนั้นเป็นเรื่องผิด เพราะสภาพเศรษฐกิจ-สังคมของจีนยุคปัจจุบันมีอะไรที่ลึกซึ้งกว่านั้นมาก จึงเขียนหนังสือเล่มนี้ออกมาเพื่ออธิบายรายละเอียดในเชิงลึกมากขึ้น</p>\n<p></p>\n<p>ประเด็นหลักที่ Jin นำเสนอคือ จีนนั้นปกครองโดยระบอบพรรคคอมมิวนิสต์เป็นใหญ่ รวมศูนย์การปกครองเข้ามาที่ศูนย์กลางพรรคอย่างเข้มงวดเพื่อไม่ให้เกิดการกระด้างกระเดื่องก็จริง แต่ในทางเศรษฐกิจนั้น จีนกระจายศูนย์เอามากๆ (เธอใช้คำว่า extreme economic decentralization) เพราะมีระบบ “นายกเทศมนตรี” และ “เลขาธิการมณฑล” ที่ปกครองพื้นที่ของตัวเอง มีอิสระในการขับเคลื่อนเศรษฐกิจ ควบคุมทรัพยากรทั้งที่ดิน (ใครจะมาทำธุรกิจ ทำโรงงาน ต้องเช่าที่ดินจากรัฐบาลท้องถิ่น) และทุน (ธนาคารท้องถิ่นหรือ local state banks)</p>\n<p><img loading=\"lazy\" src=\"https://markpeak.net/wp-content/uploads/2024/11/Screenshot-2024-11-03-134137-1024x538.jpg\" width=\"700\" height=\"368\" srcset=\"https://markpeak.net/wp-content/uploads/2024/11/Screenshot-2024-11-03-134137-1024x538.jpg 1024w, https://markpeak.net/wp-content/uploads/2024/11/Screenshot-2024-11-03-134137-300x158.jpg 300w, https://markpeak.net/wp-content/uploads/2024/11/Screenshot-2024-11-03-134137-768x404.jpg 768w, https://markpeak.net/wp-content/uploads/2024/11/Screenshot-2024-11-03-134137-700x368.jpg 700w, https://markpeak.net/wp-content/uploads/2024/11/Screenshot-2024-11-03-134137.jpg 1261w\" /></p>\n<p>ต่อให้ไม่มีเลือกตั้ง ผู้นำท้องถิ่นเหล่านี้จะแข่งขันกันเอง สร้างผลงานการเติบโตทางเศรษฐกิจ ดันตัวเลข GDP เพื่อแย่งชิงการโปรโมทจากรัฐบาลกลาง เข้าไปครองอำนาจในโปลิตบูโร (สีจิ้นผิงเองก็เคยเป็นเลขาธิการมณฑลเจ้อเจียง และนครเซี่ยงไฮ้มาก่อน) กลายเป็นระบบ check and balance อีกแนวทางหนึ่ง เศรษฐกิจจีนจึงถูกผลักดันโดยระดับมณฑลอย่างมาก เมืองชื่อไม่ดังในจีนอาจกลายเป็นศูนย์กลางเศรษฐกิจหรือบ้านเกิดของแบรนด์ดังระดับโลกก็ได้ ตัวอย่างคือ เมือง <a href=\"https://en.wikipedia.org/wiki/Hefei\">Hefei</a> ที่คนทั่วไปไม่รู้จัก เป็นที่ตั้งของโรงงานรถยนต์แบรนด์ Nio</p>\n<p>ตรงนี้มีเกร็ดเล็กๆ ว่า role model ของจีนนั้นไม่ใช่สหรัฐอเมริกาที่แทบไม่มีภาคการผลิตเหลืออีกแล้ว แต่เป็นเยอรมนี เจ้าแห่งโรงงานผลิตสิ่งต่างๆ ของโลกต่างหาก</p>\n<p><img loading=\"lazy\" src=\"https://markpeak.net/wp-content/uploads/2024/11/Screenshot-2024-11-03-135355-1024x538.jpg\" width=\"700\" height=\"368\" srcset=\"https://markpeak.net/wp-content/uploads/2024/11/Screenshot-2024-11-03-135355-1024x538.jpg 1024w, https://markpeak.net/wp-content/uploads/2024/11/Screenshot-2024-11-03-135355-300x158.jpg 300w, https://markpeak.net/wp-content/uploads/2024/11/Screenshot-2024-11-03-135355-768x403.jpg 768w, https://markpeak.net/wp-content/uploads/2024/11/Screenshot-2024-11-03-135355-700x368.jpg 700w, https://markpeak.net/wp-content/uploads/2024/11/Screenshot-2024-11-03-135355.jpg 1095w\" /></p>\n<p>Jin ใช้คำว่า “mayor economy” เศรษฐกิจที่ขับเคลื่อนโดยผู้นำมณฑล ซึ่งเธอบอกว่าในภาษาจีนนั้น คำนี้บังเอิญออกเสียงคล้ายๆ กับคำว่า “market economy” กลายเป็นเรื่องตลกอย่างหนึ่ง แต่ก็ช่วยให้เห็นภาพชัดเจนว่าเศรษฐกิจจีนขับเคลื่อนอย่างไร</p>\n<p>อย่างไรก็ตาม มุมมองของ Jin ต่อจีนก็ไม่ได้ดีไปซะทั้งหมด เพราะเธอบอกว่าข้อเสียด้านกลับของ mayor economy นี่ล่ะที่ทำให้เกิดวิกฤตอสังหาริมทรัพย์ <a href=\"https://markpeak.net/china-debt-overhang/\">เกิดหนี้มหาศาลที่ระดับรัฐบาลท้องถิ่น</a> เพราะแข่งกันสร้างโน่นสร้างนี่จนขาดความสมดุล เร่งสร้างแต่ GDP กันอย่างเดียวจนตอนหลังๆ การลงทุนเริ่มไม่คุ้มค่า หนี้เหล่านี้กลายเป็นภาระผูกพันให้รัฐบาลจีนต้องแก้กันไปอีกยาวนาน</p>\n<p><img loading=\"lazy\" src=\"https://markpeak.net/wp-content/uploads/2024/11/Screenshot-2024-11-03-135420-1024x495.jpg\" width=\"700\" height=\"338\" srcset=\"https://markpeak.net/wp-content/uploads/2024/11/Screenshot-2024-11-03-135420-1024x495.jpg 1024w, https://markpeak.net/wp-content/uploads/2024/11/Screenshot-2024-11-03-135420-300x145.jpg 300w, https://markpeak.net/wp-content/uploads/2024/11/Screenshot-2024-11-03-135420-768x371.jpg 768w, https://markpeak.net/wp-content/uploads/2024/11/Screenshot-2024-11-03-135420-700x339.jpg 700w, https://markpeak.net/wp-content/uploads/2024/11/Screenshot-2024-11-03-135420.jpg 1102w\" /></p>\n<p>ปัญหาอีกอย่างของจีนคือการขาดแคลนแรงงาน แต่ไม่ได้เป็นเรื่อง ageing society ว่าคนแก่ตัวลง ปัญหาของจีนคือ skill mismatch เพราะพ่อแม่คนจีนส่งลูกเรียนมหาวิทยาลัย เพื่อทำงานออฟฟิศ แต่จีนเป็นศูนย์กลางแห่งการผลิตของโลก ต้องการแรงงานเข้าสู่โรงงาน ซึ่งคนจีนยุคใหม่ไม่มีใครอยากทำงานโรงงานอีกต่อไปแล้ว จึงกลายเป็นปัญหาสองทางคือ ไม่มีคนงานไปทำงานโรงงาน ในอีกทางก็คือคนชั้นกลางรุ่นใหม่ตกงาน ไม่มีงานทำ</p>\n<p>ด้วยระบบค่านิยมแบบจีน พ่อแม่ยุคใหม่ทุ่มเงินจำนวนมากเพื่อให้ลูกได้เรียนในโรงเรียนดีๆ ดังๆ เงินเหล่านี้อาจเป็นสัดส่วนสูงถึง 25% ของรายได้ทั้งครอบครัว เมื่อเจอกับปัญหาเรียนสูงๆ เครียดๆ แพงๆ แล้วจบมาไม่มีงานทำ จึงกลายเป็นปัญหาใหญ่ของสังคมตามมา</p>\n<p><img loading=\"lazy\" src=\"https://markpeak.net/wp-content/uploads/2024/11/Screenshot-2024-11-03-143152-1024x453.jpg\" width=\"700\" height=\"310\" srcset=\"https://markpeak.net/wp-content/uploads/2024/11/Screenshot-2024-11-03-143152-1024x453.jpg 1024w, https://markpeak.net/wp-content/uploads/2024/11/Screenshot-2024-11-03-143152-300x133.jpg 300w, https://markpeak.net/wp-content/uploads/2024/11/Screenshot-2024-11-03-143152-768x339.jpg 768w, https://markpeak.net/wp-content/uploads/2024/11/Screenshot-2024-11-03-143152-1536x679.jpg 1536w, https://markpeak.net/wp-content/uploads/2024/11/Screenshot-2024-11-03-143152-2048x905.jpg 2048w, https://markpeak.net/wp-content/uploads/2024/11/Screenshot-2024-11-03-143152-700x309.jpg 700w\" /></p>\n<p>อีกประเด็นน่าสนใจที่ Jin พูดถึงคือ “ความเป็นคุณพ่อคุณแม่รู้ดี” (paternalism) ที่ฝังรากลึกยาวนานในวัฒนธรรมจีน เราจึงเห็นรัฐบาลจีนพยายามปกครอง สอดส่อง ควบคุมประชาชน กำหนดว่าต้องมีลูกกี่คน ใช้ชีวิตอย่างไร เล่นเกมออนไลน์ได้วันละกี่ชั่วโมง ฯลฯ (เธอใช้คำว่า paternalistic package) เช่นเดียวกับพ่อแม่คนจีน พยายามเลือกสิ่งดีๆ ให้กับลูกของตัวเอง</p>\n<p>เมื่อมุมมองในภาพรวมของจีนคือ security over liberty เราจึงไม่เห็นโอกาสที่จีนจะใช้เศรษฐกิจระบบตลาด (market economy) อย่างแน่นอนในอนาคตอันใกล้นี้ และเป็นคำอธิบายว่าทำไมตลาดหุ้นจีนไม่ได้เติบโตตามการเติบโตของเศรษฐกิจ และเป็นตลาดหุ้นที่ผลตอบแทนแย่ที่สุดในเอเชีย (ลงทุน 100 หยวนในตลาดปี 2000 จะยังเป็น 100 หยวนเท่าเดิมในปี 2020) สาเหตุมาจากการแทรกแซงของรัฐบาลในมิติต่างๆ นั่นเอง (ภายใต้ชื่อสโลแกนว่า “คุ้มครองนักลงทุนรายย่อย”)</p>\n<p>หนังสือของ Keju Jin ให้มุมมองเชิงลึกว่า เศรษฐกิจจีนโตขึ้นมาได้อย่างไร และในด้านกลับเล่าว่ามันมีข้อจำกัดอย่างไร (เธอบอกว่า inefficient but stable) แต่ก็ยังไม่ได้ฉายภาพให้เห็นชัดนักว่าในอนาคตจีนจะก้าวข้ามข้อจำกัดนี้ไปด้วยวิธีไหน</p>The post <a href=\"https://markpeak.net/keyu-jin-the-new-china-playbook/\">Keyu Jin: The New China Playbook</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"42e7c5ced62207afe6b4c376f52503ec61c828eb5822004948987c7f592b8896","category":"Thai"}
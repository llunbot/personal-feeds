{"title":"รู้จัก Private Cloud Compute เซิร์ฟเวอร์พิเศษของแอปเปิลที่ยืนยันได้ว่ารันซอฟต์แวร์ที่ตรวจสอบแล้ว","link":"https://www.blognone.com/node/140300","date":1718088801000,"content":"<div><div><div><p>ในการบรรยายคีย์โน้ตของงาน Apple WWDC 2024 เมื่อคืนที่ผ่านมาระหว่างการเปิดตัวชุดบริการ Apple Intelligence นั้นแอปเปิลยอมรับว่าต้องส่งข้อมูลบางส่วนขึ้นคลาวด์เนื่องจากต้องการประสิทธิภาพการประมวลผลที่สูงขึ้นเกินกว่าชิปบนอุปกรณ์จะรับไหว แต่แอปเปิลก็พยายามรักษาความเป็นส่วนตัวให้ใกล้เคียงกับการประมวลผลบนอุปกรณ์โดยตรงด้วย Private Cloud Compute คอมพิวเตอร์บนคลาวด์ออกแบบเฉพาะสำหรับการประมวลผลที่ยืนยันได้ว่าปลอดภัย</p>\n<p>Private Cloud Compute (PCC) เป็นเซิร์ฟเวอร์ที่ถูกล็อกการทำงานแบบเดียวกับ iPhone โดยอาศัยฟีเจอร์ Secure Enclave และ Secure Boot สำหรับการยืนยันว่าระบบจะบูตเฉพาะระบบปฎิบัติการที่ได้รับการรับรองเท่านั้น ขณะที่ระบบปฎิบัติการหลักที่นำมารันจะใช้ iOS หรือ macOS รุ่นปรับแต่งมาเป็นพิเศษเพื่อการรัน Large Language Model (LLM)</p>\n<p><img alt=\"No Description\" src=\"https://www.blognone.com/sites/default/files/externals/c984299ba2458776bb1dad47799119ff.jpeg\" /></p>\n<p>แอปเปิลระบุว่า PCC นั้นทำงานแบบ stateless ข้อมูลผู้ใช้ (ซึ่งอาจจะเป็นข้อความแชตที่ต้องการให้สร้างคำตอบให้, หรือเอกสารส่วนตัวที่ต้องการให้ LLM ช่วยสรุป) เมื่อส่งมายัง PCC แล้วจะถูกลบออกทันทีที่ LLM ส่งข้อมูลกลับไปยังผู้ใช้</p>\n<p>อุปกรณ์ที่เรียกใช้งาน Apple Intelligence บนคลาวด์จะขอ public key ของ PCC มาก่อนและเข้ารหัสเพื่อส่งตรงไปยังเซิร์ฟเวอร์โดยตรง อุปกรณ์อื่นๆ ของแอปเปิลเอง เช่น load balancer จะไม่เห็นข้อมูลผู้ใช้อีก สำหรับการประมวลผลข้อมูลขนาดใหญ่ที่ต้องเก็บข้อมูลลงดิสก์ Secure Enclave จะสร้างกุญแจเข้ารหัสดิสก์ใหม่ทุกรอบที่บูตโดยไม่เก็บกุญแจไว้ ทำให้ข้อมูลในดิสก์ของ PCC จะถูกล้างใหม่ทุกรอบที่บูตเครื่องเพราะข้อมูลเข้ารหัสด้วยกุญแจที่หายไปแล้วหลังจากบูตรอบก่อน</p>\n<p><img alt=\"No Description\" src=\"https://www.blognone.com/sites/default/files/externals/11fd69a9c74623325fceea18d3f6c57a.jpeg\" /></p>\n<p>กระบวนการป้องกันเซิร์ฟเวอร์จะเริ่มตั้งแต่การจัดซื้อที่แอปเปิลระบุว่าออกแบบ supply chain ที่ปลอดภัยเป็นพิเศษ การโจมตีผ่านการสับเปลี่ยนฮาร์ดแวร์ก่อนส่งมอบทำได้ยากและตรวจพบได้ง่าย โดยผู้ผลิตต้องถ่ายภาพเซิร์ฟเวอร์ที่ความละเอียดสูงก่อนออกจากโรงงานและส่งในแพ็กเกจที่ซีลป้องกันการเปิด เมื่อเซิร์ฟเวอร์มาถึงศูนย์ข้อมูลของแอปเปิลก็จะถูกตรวจความผิดปกติของฮาร์ดแวร์ว่าผิดไปจากที่ออกมาจากโรงงานหรือไม่ ในขณะที่ถ้าแอปเปิลถูกวางยาได้จริงในเซิร์ฟเวอร์บางส่วน คนร้ายก็ไม่สามารถเจาะจงให้เป้าหมายมาใช้เซิร์ฟเวอร์ที่ตนเองวางยาเอาไว้ได้ โดยอาศัยกระบวนการ target diffusion ที่ metadata ไม่มีข้อมูลใดระบุถึงตัวตนผู้ใช้หรืออุปกรณ์ที่เรียกใช้เซิร์ฟเวอร์ การยืนยันว่าผู้ใช้มีิสิทธิ์เรียกใช้บริการอาศัยกระบวนการ RSA Blind Signature (<a href=\"https://www.rfc-editor.org/rfc/rfc9474.html\">RFC 9474</a> ส่วนการเชื่อมต่อจะเชื่อมผ่านผู้ให้บริการ Oblivious HTTP (<a href=\"https://www.rfc-editor.org/rfc/rfc9458\">RFC 9458</a>) <a href=\"https://www.blognone.com/node/120011\">โดยผู้ให้บริการภายนอก ซึ่งก็น่าจะเป็น Cloudflare</a></p>\n<p>ที่ระดับซอฟต์แวร์ แอปเปิลระบุว่าจะเปิดรันไทม์ PCC ทุกเวอร์ชั่นให้สาธารณะเข้ามาตรวจสอบความปลอดภัย (publicly available for security research) โดยการ build ทุกครั้งจะถูก log ไว้ในฐานข้อมูลแบบเพิ่มข้อมูลได้อย่างเดียว (append-only log) และซอฟต์แวร์จะเปิดให้ดาวน์โหลดภายใน 90 วันหลังจากถูก log ไว้ นักวิจัยจะสามารถนำอิมเมจไปรันบน PCC Virtual Research Environment</p>\n<p>ที่มา - <a href=\"https://security.apple.com/blog/private-cloud-compute/\">Apple Security Blog</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c0fa0f27f7c89c0107ddaff711f4a3ac135074a0847d57f99c4be3d641d01e9f","category":"Thai"}
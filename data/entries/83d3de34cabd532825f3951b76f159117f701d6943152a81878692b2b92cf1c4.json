{"title":"รู้จัก Recall ฟีเจอร์ใหม่ของ Windows 11 Copilot+ ให้ย้อนเวลาดูเดสก์ท็อปในอดีตได้","link":"https://www.blognone.com/node/139862","date":1716263166000,"content":"<div><div><div><p>ฟีเจอร์เด่นที่สุดใน<a href=\"https://www.blognone.com/node/139853\">งานแถลงข่าว Copilot+ PC ของไมโครซอฟท์เมื่อคืนนี้</a> ย่อมหนีไม่พ้น \"Recall\" ที่ช่วยให้เรา \"ย้อนเวลา\" การใช้งาน Windows 11 กลับไประลึกชาติได้ว่าทำอะไรไปบ้างตอนไหน</p>\n<p>ไอเดียของ Recall คล้ายกับ<a href=\"https://www.blognone.com/node/98594\">ฟีเจอร์ Timeline ที่เคยอยู่ใน Windows 10 พักหนึ่งก่อนถอดออกไป</a> นั่นคือการให้ผู้ใช้เดสก์ท็อปสามารถย้อนไปดูได้ว่า ในอดีตเมื่อ 1 ชั่วโมงหรือ 1 วันที่แล้ว ใช้แอพอะไร เปิดไฟล์อะไร</p>\n<p>อย่างไรก็ตาม เบื้องหลังของ Recall ใช้วิธีบันทึกภาพหน้าจอเป็นระยะๆ แล้วใช้โมเดล AI อ่านภาพและข้อความบนหน้าจอเก็บเอาไว้ให้ เมื่อต้องการ \"ย้อนทวนความจำ\" ก็เปิดแอพ Recall (ซึ่งเป็นแอพตัวใหม่) ขึ้นมาเพื่อพิมพ์คำค้นหาที่นึกออก หรือจะใช้แถบเลื่อนด้านบนของหน้าจอไล่ย้อนอดีตเองก็ได้เช่นกัน หากเป็นแอพที่รองรับ (เช่น เว็บเบราว์เซอร์หรือ Microsoft 365) จะสามารถเปิดหน้าเว็บหรือเอกสารนั้นกลับมาให้เลย</p>\n<p><img alt=\"No Description\" src=\"https://www.blognone.com/sites/default/files/externals/6b10e7a6a66f77b52d88509ce52dde05.jpeg\" /></p>\n<p>ไมโครซอฟท์บอกว่า Recall จะบันทึกภาพไว้ในเครื่องแบบโลคอลเท่านั้น (พื้นที่เก็บข้อมูลส่วนนี้ขั้นต่ำ 25GB เก็บภาพได้นาน 3 เดือน สามารถปรับได้) โดย Recall จะไม่บันทึกภาพตอนท่องเว็บแบบ InPrivate และเนื้อหาที่ติด DRM, สามารถเลือกไม่บันทึกภาพแอพหรือเว็บบางตัวได้ และลบข้อมูลออกจาก Recall ได้เสมอ ภาพที่บันทึกจะเข้ารหัสเพื่อดูได้จากโปรไฟล์ผู้ใช้คนนั้นเท่านั้น คนอื่นที่มีบัญชีบนเครื่องพีซีเดียวกันจะมองไม่เห็น</p>\n<p>การที่ Recall ใช้โมเดลภาษาช่วยอ่านหน้าจอ ทำให้ตอนนี้ Recall ยังทำงานได้ดีเฉพาะบางภาษา ได้แก่ อังกฤษ จีน ฝรั่งเศส เยอรมัน ญี่ปุ่น สเปน การค้นหาข้อมูลในภาษาเหล่านี้จะทำได้ซับซ้อนกว่า แต่ไมโครซอฟท์ก็ยืนยันว่าจะขยายภาษาที่ปรับแต่งให้มากขึ้น หากเป็นการใช้งานทั่วไป ค้นหาแบบ text-to-text นั้นรองรับ 160 ภาษาแล้ว</p>\n<p>Recall สามารถทำงานได้เฉพาะบนพีซีที่เป็น Copilot+ PC รุ่นวางขายใหม่เท่านั้น แปลว่าพีซีเดิมๆ ในปัจจุบันจะไม่สามารถใช้งานฟีเจอร์นี้ได้ (ยังไม่ชัดว่าโน้ตบุ๊กในรอบปีนี้ที่มี NPU ของ Intel/AMD จะได้ใช้งานย้อนหลังด้วยหรือไม่)</p>\n<p>ที่มา - <a href=\"https://www.microsoft.com/en-us/windows/copilot-plus-pcs?r=1#faq2\">Microsoft Copilot+</a>, <a href=\"https://blogs.windows.com/windowsexperience/2024/05/20/accelerating-innovation-a-new-era-of-ai-at-work-begins/\">Microsoft</a>, <a href=\"https://blogs.microsoft.com/blog/2024/05/20/introducing-copilot-pcs/\">Microsoft</a></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/microsoft-copilot\">Microsoft Copilot</a></div><div><a href=\"/topics/microsoft\">Microsoft</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"83d3de34cabd532825f3951b76f159117f701d6943152a81878692b2b92cf1c4","category":"Thai"}
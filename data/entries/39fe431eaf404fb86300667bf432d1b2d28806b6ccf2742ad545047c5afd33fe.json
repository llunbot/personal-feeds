{"title":"[ลือ] Apple อาจปรับกลยุทธ์ให้ iPhone รุ่น Pro Max ได้ฟีเจอร์เหนือกว่าทุกรุ่น เริ่มเห็นตั้งแต่ iPhone 17 Pro Max","link":"https://www.blognone.com/node/141720","date":1724910810000,"content":"<div><div><div><p>ถึงแม้อีกสองสัปดาห์แอปเปิลจะจัดงานเปิดตัวสินค้าใหม่ ซึ่งคาดว่าเป็นกลุ่ม iPhone 16 แต่ข่าวลือสินค้าใหม่ก็นำหน้าไปก่อนได้ โดย Ming-Chi Kuo นักวิเคราะห์สายซัพพลายเชนคนเดิม ให้ข้อมูลเกี่ยวกับ iPhone 17 ที่คาดว่าจะออกมาในปีหน้าแล้ว</p>\n<p>Kuo บอกว่าปัจจุบัน iPhone รุ่นราคาแพงที่สุด Pro Max มีส่วนแบ่งจำนวนเครื่องคิดเป็น 40% ของทั้งหมดที่ขายได้ ทำให้แอปเปิลตัดสินใจปรับกลยุทธ์ไม่แยกความต่างระหว่างรุ่น Pro กับ Pro Max แค่ขนาดหน้าจออีกแล้ว แต่ฮาร์ดแวร์บางอย่างจะต้องมีมากกว่าด้วย ซึ่งภาพนี้จะเห็นชัดเจนใน iPhone 17 Pro Max</p>\n<p>สิ่งที่ iPhone 17 Pro Max จะเหนือว่า iPhone 17, iPhone 17 Pro และ <a href=\"https://www.blognone.com/node/141068\">iPhone 17 ตัวใหม่เครื่องบาง</a> มีสองอย่างคือ (1) แรม 12GB ส่วนรุ่นอื่นได้ 8GB และ (2) ระบบระบายความร้อน Vapor Chamber ที่ทำงานร่วมกับแผ่นกราไฟต์ ส่วนรุ่นอื่นใช้ระบบเดิมที่มีเฉพาะแผ่นกราไฟต์</p>\n<p>ก่อนหน้านี้มีข่าวเกี่ยวกับสเป็ก iPhone 16 <a href=\"https://www.blognone.com/node/141362\">ระบุว่า</a>แรมจะได้ 8GB \"อย่างน้อย\" ในทุกรุ่น ซึ่งอาจแปลว่า iPhone 17 ในรุ่นอื่นที่ไม่ใช่ Pro Max ก็จะไม่ได้แรมมากขึ้น</p>\n<p>ที่มา: <a href=\"https://x.com/mingchikuo/status/1828959136421425493\">Ming-Chi Kuo</a></p>\n<p><img src=\"https://www.blognone.com/sites/default/files/externals/96d8a224f1967878436fda5366ddd709.jpeg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/iphone-17\">iPhone 17</a></div><div><a href=\"/topics/iphone-17-pro\">iPhone 17 Pro</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"39fe431eaf404fb86300667bf432d1b2d28806b6ccf2742ad545047c5afd33fe","category":"Thai"}
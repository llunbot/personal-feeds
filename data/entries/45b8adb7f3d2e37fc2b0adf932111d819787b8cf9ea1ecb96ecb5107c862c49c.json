{"title":"FBI สมัครบริการ Ransomware-as-a-Service แล้วเข้าทะลายกลุ่ม แจกโปรแกรมถอดรหัส","link":"https://www.blognone.com/node/137329","date":1703087389000,"content":"<div><div><div><p>FBI ประกาศความสำเร็จในการแฮกเซิร์ฟเวอร์ของกลุ่ม Blackcat หรือ ALPHV กลุ่มให้บริการมัลแวร์เรียกค่าไถ่ (ransomware-as-a-service) อันดับสองของโลกเมื่อนับตามมูลค่าไถ่ที่เรียกได้ พร้อมกับแจกโค้ดโปรแกรมถอดรหัสแจกจ่ายเหยื่อที่ถูกโจมตีกว่า 500 ราย</p>\n<p>การยึดเซิร์ฟเวอร์ครั้งนี้อาศัยเจ้าหน้าที่ของ FBI เข้าไปสมัครเป็นผู้ช่วยเผยแพร่มัลแวร์ (affiliate) ของ Blackcat ได้สำเร็จ ทำให้มองเห็นหน้าจอ dashboard จัดการเหยื่อ เช่น สถานะการจ่ายเงิน, เงินค่าไถ่ที่เรียก, ส่วนลดที่ยอมรับได้, ประเภทคอมพิวเตอร์ที่ติดค่าไถ่, และแชตที่เคยคุยกับเหยื่อ หลังจากนั้นเจ้าหน้าที่ก็แฮกเอากุญแจลับในเซิร์ฟเวอร์ออกมาได้สำเร็จ</p>\n<p>โมเดลธุรกิจของ Blackcat นั้นอาศัยผู้เผยแพร่มัลแวร์ไปหาทางวางมัลแวร์ในเครื่องของเหยื่อด้วยกระบวนการต่างๆ เช่น ไปหารหัสผ่านหลุดหรือแฮกเซิร์ฟเวอร์ ส่วน Blackcat นั้นดูแลการพัฒนา ransomware, ตั้งเซิร์ฟเวอร์ควบคุมและเจรจา, และเก็บเงิน เมื่อได้เงินแล้วทั้งสองฝ่ายจะแบ่งผลประโยชน์กัน</p>\n<p>เหยื่อแต่ละรายของ Blackcat จะได้รับ URL คุยกับคนร้ายเพื่อเจรจา เจ้าหน้าที่แฮกเซิร์ฟเวอร์ของ Blackcat และได้กุญแจของโดเมน .onion ที่คนร้ายใช้คุยกับเหยื่อมาด้วย หลังทะลายเซิร์ฟเวอร์แล้ว FBI สามารถตั้งเว็บไซต์แจ้งให้เหยื่อไปรับกุญแจถอดรหัสแทนที่จะเจรจาจ่ายค่าไถ่</p>\n<p>ตอนนี้ยังไม่มีรายงานว่า FBI จับกุมผู้เกี่ยวข้องด้วยหรือไม่</p>\n<p>ที่มา - <a href=\"https://www.justice.gov/opa/pr/justice-department-disrupts-prolific-alphvblackcat-ransomware-variant\">Justice.gov</a></p>\n<p><img alt=\"No Description\" src=\"https://www.blognone.com/sites/default/files/externals/5b66eecb7466465327be63ef80c6cb4d.jpeg\" /></p>\n</div></div></div><div><div>Topics: </div><div><div><a href=\"/topics/fbi\">FBI</a></div><div><a href=\"/topics/ransomware\">Ransomware</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"45b8adb7f3d2e37fc2b0adf932111d819787b8cf9ea1ecb96ecb5107c862c49c","category":"Thai"}
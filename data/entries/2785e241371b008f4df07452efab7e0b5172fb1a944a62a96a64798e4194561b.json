{"title":"Prologue: Go Wayback เกมใหม่ของผู้สร้าง PUBG แนวเอาตัวรอดกลางป่าเขาแบบสมจริง","link":"https://www.blognone.com/node/144982","date":1740721102000,"content":"<div><div><div><p>Brendan Greene หรือเจ้าของนามแฝง \"PlayerUnknown\" ผู้สร้างเกม PUBG <a href=\"https://www.blognone.com/node/124527\">ลาออกจาก Krafton ไปเปิดสตูดิโอของตัวเอง PlayerUnknown Productions ตั้งแต่ปี 2021</a> แล้วบอกว่าจะทำเกมใหม่ชื่อว่า Prologue เป็นเกมแนวโอเพนเวิลด์</p>\n<p>เวลาผ่านมาเกือบ 4 ปี PlayerUnknown Productions โชว์เทรลเลอร์ใหม่ของ Prologue: Go Wayback ชื่ออย่างเป็นทางการของเกมนี้ เกมจะเปิดให้เล่นแบบ Early Access บน <a href=\"https://store.steampowered.com/app/2943740/Prologue_Go_Wayback\">Steam</a> ช่วงกลางปี 2025</p>\n<p>Prologue: Go Wayback เป็นเกมเอาตัวรอดในป่าเขาแบบเล่นได้คนเดียว จากเทรลเลอร์จะเห็นว่าผู้เล่นอาศัยอยู่ในกระท่อมกลางป่า ต้องเอาตัวรอดจากสภาพแวดล้อมและสภาพอากาศที่โหดร้าย โดยมีฉากหลังเป็นป่าเขาที่ทิวทัศน์สวยงาม สร้างด้วยพลัง AI ทำให้ประสบการณ์การเล่นของแต่ละคนจะไม่เหมือนกันเลย</p>\n<p><img alt=\"No Description\" src=\"https://www.blognone.com/sites/default/files/externals/355c4174bec8eb8301950934874f96d4.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/d6d629f81b4345f2a5656603492714b7.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/aa274ab731a6a60a8015790642ee09ad.jpeg\" /></p>\n<p>แนวทางของ Prologue เน้นการเอาตัวรอดแบบสมจริง มีปัจจัยเรื่องอุณหภูมิร่างกาย ความชื้น พลังงานจากอาหารที่กินเข้าไปมาเกี่ยวข้อง การสำรวจป่าอาจหลงทางถ้าไม่มีเครื่องมือช่วย สภาพอากาศจะเปลี่ยนแปลงตลอดเวลา เป็นสิ่งที่ท้าทายความสามารถของผู้เล่น</p>\n<p>Greene เปิดเผยกับ VentureBeat ว่า Prologue ถือเป็นก้าวแรกของบริษัท โดยนำเอนจิน Unreal มาผสมกับเทคโนโลยี machine learning สร้างแผนที่และสภาพแวดล้อม เป้าหมายถัดไปจะสร้างเอนจินของตัวเองชื่อ Melba และนำไปใช้กับเกมในอนาคตอีก 2 เกม โดยเผยชื่อโค้ดเนมแล้ว 1 เกมคือ Project Artemis เป็นเกมแนว sandbox</p>\n<p>ที่มา - <a href=\"https://venturebeat.com/games/playerunknown-productions-reveals-trailer-for-emergent-open-world-survival-game/\">VentureBeat</a></p>\n</div></div></div><div><div>Topics: </div><div><div><a href=\"/topics/playerunknown\">PlayerUnknown</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2785e241371b008f4df07452efab7e0b5172fb1a944a62a96a64798e4194561b","category":"Thai"}
{"title":"เปิดตัว Oracle Database 23c มีเวอร์ชัน Free ให้นักพัฒนา ใช้งานบนโปรดักชันได้","link":"https://www.blognone.com/node/133333","date":1680836543000,"content":"<div><div><div><p>Oracle เปิดตัวฐานข้อมูล Oracle Database 23c แบบ early access ซึ่งรอบนี้มาแบบเซอร์ไพร์ส ผิดวิสัย Oracle ด้วยการออกเวอร์ชัน Free เปิดเสรีให้นักพัฒนาใช้งาน <a href=\"https://www.oracle.com/database/free/\">ดาวน์โหลดไฟล์จากหน้าเว็บ</a>ได้เลยไม่ต้องลงทะเบียนหรือมีบัญชีใดๆ กับบริษัทเลยด้วยซ้ำ มีแจกทั้งไฟล์ RPM, VirtualBox VM และ Docker Image ให้พร้อมสรรพ</p>\n<p>ปกติแล้วคำว่าฟรีกับ Oracle เป็นสิ่งที่ห่างไกลกันมาก โดย Oracle ให้เหตุผลของการปรับทิศทางรอบนี้ว่า ต้องการให้นักพัฒนาเข้ามาสร้างความคุ้นเคยกับฐานข้อมูลเวอร์ชันใหม่ก่อน แล้วจะออกเวอร์ชันสมบูรณ์ general availability ภายใน 12 เดือนข้างหน้า</p>\n<p>Oracle Database 23c Free ยังสามารถนำไปรันในโปรดักชันได้ด้วย (ไม่ห้าม) แต่มีข้อจำกัดเพดานข้อมูลที่ 12GB, แรมฐานข้อมูล 2GB, และซีพียูสูงสุด 2 เธร็ด นอกจากนี้ยังไม่มีบริการซัพพอร์ต รวมถึงไม่มีแพตช์ความปลอดภัยให้</p>\n<p><img alt=\"No Description\" src=\"https://www.blognone.com/sites/default/files/externals/0e67d2c147a2fd92aff367fa01e6edf9.jpg\" /></p>\n<p>ฟีเจอร์สำคัญของ Oracle Database 23c Free ได้แก่ <a href=\"https://docs.oracle.com/en/database/oracle/oracle-database/23/jsnvu/overview-json-relational-duality-views.html#GUID-CE7227BF-B4AF-4024-A578-ED52795F4525\">JSON Relational Duality</a> เชื่อมโลกฐานข้อมูลแบบ relational กับ JSON เข้าด้วยกัน เก็บข้อมูลแบบตาราง relational แต่แสดงมุมมองข้อมูลเป็น JSON ได้ด้วย (duality view)</p>\n<p>ฟีเจอร์ใหม่อย่างอื่นได้แก่ JSON Schema ตรวจสอบโครงสร้างไฟล์ JSON ว่าถูกต้อง, รองรับมาตรฐาน SQL ตัวใหม่ Operational Property Graphs, รองรับ Kafka API, รองรับ JavaScript Stored Procedures การรันโค้ดจาวาสคริปต์ในฐานข้อมูล</p>\n<p>เว็บไซต์ Infoworld อ้างมุมมองจากนักวิเคราะห์ในอุตสาหกรรมไอทีอย่าง IDC ว่าตลาดฐานข้อมูลแข่งขันสูงขึ้นเรื่อยๆ ในตลาดมีตัวเลือกมากมาย โดยเฉพาะกลุ่มฐานข้อมูลบนคลาวด์ ในขณะที่ฐานข้อมูลแบบดั้งเดิมก็เจอการแข่งขันจาก Microsoft SQL Server ที่เปิดกว้างมากขึ้นในช่วงหลัง <a href=\"https://www.blognone.com/node/87307\">ออกเวอร์ชันลินุกซ์</a> และสามารถเพิ่มส่วนแบ่งตลาดเป็น 31.7% ไล่จี้ตัวเลข 32% ของ Oracle Database แล้ว ทำให้ Oracle จำเป็นต้องเปิดเวอร์ชันฟรีออกมาเพื่อรักษาฐานนักพัฒนาเดิม</p>\n<p>ที่มา - <a href=\"https://blogs.oracle.com/database/post/oracle-database-23c-free\">Oracle</a>, <a href=\"https://www.infoworld.com/article/3692813/heres-why-oracle-is-offering-database-23c-free-to-developers.html#tk.rss_all\">Infoworld</a></p>\n</div></div></div><div><div>Topics: </div><div><div><a href=\"/topics/oracle\">Oracle</a></div><div><a href=\"/topics/database\">Database</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c53dca7fa8e2abfa8d0f2c6c30051932acf3651761080f472081f68a98efc89e","category":"Thai"}
{"title":"Microsoft ยืนยันปัญหา Windows 11 ที่ลงแพตช์เดือนตุลาคม-พฤศจิกายนด้วย CD หรือ USB-Drive จะทำให้ลงแพตช์ถัดไปไม่ได้","link":"https://www.blognone.com/node/143842","date":1735301194000,"content":"<div><div><div><p>ไมโครซอฟท์เตือนผู้ดูแลระบบเกี่ยวกับปัญหาจากการลงแพตช์ความปลอดภัยของ Windows 11 เวอร์ชัน 24H2 ที่ทำให้ระบบปฏิบัติการไม่สามารถลงแพตช์ความปลอดภัยที่ออกมาในอนาคตได้ แต่ปัญหานี้เกิดขึ้นในกรณีเจาะจงเท่านั้น</p>\n<p>ปัญหาจะเกิดขึ้นหากผู้ดูแลระบบลงแพตช์ความปลอดภัยด้วยซีดีหรือไดรฟ์ยูเอสบี และต้องเป็นแพตช์ความปลอดภัยที่ออกมาช่วงวันที่ 8 ตุลาคม ถึง 12 พฤศจิกายน เท่านั้น โดยบั๊กนี้ได้ถูกแก้ไขไปแล้วใน<a href=\"https://www.blognone.com/node/143584\">แพตช์เดือนธันวาคม</a></p>\n<p>บั๊กนี้ไม่มีผลกระทบหากผู้ใช้งานลงแพตช์ผ่านช่องทาง Windows Update หรือเว็บ Microsoft Update Catalog และหากลงแพตช์เดือนธันวาคมสำเร็จแล้วก็จะไม่มีผลเช่นกัน</p>\n<p>ไมโครซอฟท์บอกว่ากำลังหาทางแก้ไขปัญหานี้ แต่เบื้องต้นแนะนำให้ใช้ซีดีหรือไดรฟ์ยูเอสบีสำหรับลงแพตช์เดือนธันวาคมที่ออกมาเมื่อวันที่ 10 ธันวาคม กับคอมพิวเตอร์กลุ่มนี้ไปก่อน</p>\n<p>ที่มา: <a href=\"https://www.bleepingcomputer.com/news/security/windows-11-installation-media-bug-causes-security-update-failures/\">Bleeping Computer</a></p>\n<p><img src=\"https://www.blognone.com/sites/default/files/externals/354e3599facd53775b1163db3146f5d5.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/bug\">Bug</a></div><div><a href=\"/topics/security-patch\">Security Patch</a></div><div><a href=\"/topics/microsoft\">Microsoft</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ca9c7b8b6c5c07830b070a8a9200ef3f5f9ebacd4309e18bb47f5c20beda2664","category":"Thai"}
{"title":"OpenAI และ Microsoft เริ่มเจรจาโครงสร้างการถือหุ้นใหม่ เมื่อ OpenAI จะเน้นส่วน For-Profit มากขึ้น แต่โจทย์นี้ยากมาก","link":"https://www.blognone.com/node/142653","date":1729311226000,"content":"<div><div><div><p>ต่อเนื่องจากข่าวว่า<a href=\"https://www.blognone.com/node/142638\">ความสัมพันธ์</a>ระหว่าง OpenAI และไมโครซอฟท์ ที่เป็นผู้ลงทุนรายสำคัญ เริ่มมีปัญหาขัดแย้งกันมากขึ้น The Wall Street Journal มีรายงานพิเศษเกี่ยวกับการเจรจาต่อรองระหว่างสองบริษัท เรื่องจำนวนหุ้นและผลตอบแทนใหม่เมื่อ OpenAI ปรับโครงสร้างองค์กรสำเร็จ</p>\n<p>เรื่องนี้ต้องย้อนไปตั้งแต่แรกเมื่อ<a href=\"https://www.blognone.com/node/75739\">ก่อตั้ง OpenAI</a> ซึ่งเป็นบริษัทไม่แสวงหากำไร (Non-Profit) ใช้เงินนักลงทุนเพื่อเป้าหมายการสร้าง AGI หรือปัญญาประดิษฐ์ที่ทำได้ทุกอย่าง แต่ต่อมาพบว่าต้องใช้เงินอีกมาก เลย<a href=\"https://www.blognone.com/node/108595\">ตั้งบริษัทลูก</a>สำหรับแสวงหากำไร (For-Profit) แบบจำกัดผลตอบแทนให้นักลงทุน แล้วรับเงินใหม่จากนักลงทุนรวมทั้งไมโครซอฟท์ผ่านบริษัทนี้ ทั้งหมดทำให้โครงสร้าง OpenAI เลยไม่เหมือนใคร</p>\n<ul>\n<li><strong>อ่านเพิ่มเติม:</strong> <a href=\"https://www.blognone.com/node/136815\">ทำความเข้าใจโครงสร้างของ OpenAI ที่ไม่เหมือน Tech Company ทั่วไป และอาจเป็นสาเหตุการไล่ออก Sam Altman<br />\n</a></li>\n</ul>\n<p><img src=\"https://www.blognone.com/sites/default/files/externals/30566edb64b90da0222470219a81ac76.jpg\" /></p>\n<p>อย่างไรก็ตาม OpenAI มีแผนปรับโครงสร้างบริษัทใหม่อีกครั้ง เป็นผลจากการ<a href=\"https://www.blognone.com/node/142340\">รับเงินเพิ่มทุน</a>รอบล่าสุด 6,600 ล้านดอลลาร์ โดยมีข่าวว่าจะให้ส่วน For-Profit มีอิสระมากขึ้น เพิ่มผลตอบแทนดึงดูดนักลงทุน</p>\n<p>รายงานข่าวบอกว่าทั้ง OpenAI และไมโครซอฟท์ ได้จ้างธนาคารที่ปรึกษาเพื่อประเมินว่า หลังการปรับโครงสร้างเน้น For-Profit ใหม่นี้ ไมโครซอฟท์ที่ลงทุนไปแล้วถึง 13,750 ล้านดอลลาร์ ควรได้หุ้นบริษัทใหม่กี่เปอร์เซ็นต์ และอำนาจกำกับดูแลของไมโครซอฟท์ควรมีมากแค่ไหน ตลอดจนหุ้นส่วนที่เป็น OpenAI Non-Profit ถืออยู่ และส่วนของพนักงานบริษัทด้วย  โจทย์นี้ไม่มีคำตอบชัดเจนนัก เพราะโครงสร้างที่ไม่เหมือนใครของ OpenAI เอง (ดูเพิ่มเติมที่วิธีจ่ายผลตอบแทนท้ายข่าว) และ<a href=\"https://www.blognone.com/node/142361\">มูลค่ากิจการ</a>ที่สูงมากตอนนี้</p>\n<p>OpenAI มีเวลา 2 ปี ในการปรับโครงสร้างบริษัทให้เป็น For-Profit มากขึ้น ซึ่งเป็นเงื่อนไขหนึ่งของการเพิ่มทุนรอบล่าสุด หากไม่สำเร็จผู้ลงทุนอาจขอเรียกเงินลงทุนขึ้นได้ เวลาจึงบีบ OpenAI ให้ต้องหาทางออกกับไมโครซอฟท์ให้ได้</p>\n<p>ที่มา: <a href=\"https://www.wsj.com/tech/ai/the-14-billion-question-dividing-openai-and-microsoft-71cf7d37\">The Wall Street Journal</a></p>\n<p><img src=\"https://www.blognone.com/sites/default/files/externals/bd20374223f29d4d268fc7c4f4aef044.png\" /></p>\n<h3>วิธีจ่ายผลตอบแทนในโครงสร้างเดิมของ OpenAI</h3>\n<p>The Wall Street Journal อ้างเอกสารภายใน ถึงวิธีคำนวณผลตอบแทนให้ผู้ลงทุนในส่วน For-Profit กับ Non-Profit ซึ่งวิธีการคิดผลตอบแทนที่ซับซ้อนนี้ เป็นเงื่อนไขสำคัญทำให้ไมโครซอฟท์ต้องประเมินมูลค่าและจำนวนหุ้นในบริษัทใหม่ที่ตกลงกันได้สองฝ่ายนั่นเอง</p>\n<ol>\n<li>กำไรลำดับแรก 194 ล้านดอลลาร์ จ่ายคืนให้นักลงทุนรุ่นแรกก่อน (Khosla Ventures, Reid Hoffman ผู้ก่อตั้ง LinkedIn)</li>\n<li>กำไรส่วนถัดไป 17,300 ล้านดอลลาร์ จ่ายให้นักลงทุนชุดถัดมา ซึ่งรวมทั้งส่วนของไมโครซอฟท์ 13,000 ล้านดอลลาร์ ที่เหลือเป็นของพนักงานและนักลงทุนอื่น</li>\n<li>กำไรส่วนที่เกินจากสองข้อแรก จ่ายตามเปอร์เซ็นต์ของผู้ถือหุ้นที่ตกลงไว้ แต่หากเกินตัวเลขเพดานที่กำหนด ทั้งหมดจะปัดไปให้ Non-Profit ทั้งหมด</li>\n</ol>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/microsoft\">Microsoft</a></div><div><a href=\"/topics/stock\">Stock</a></div><div><a href=\"/topics/investment\">Investment</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ade3631c52a21caa18e19a53d5cf2b79cce625469aeabbb2a4290ce42ffc97ac","category":"Thai"}
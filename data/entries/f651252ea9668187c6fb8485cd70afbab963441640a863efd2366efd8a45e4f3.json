{"title":"เอกสารภายในไมโครซอฟท์ระบุแผน ผลักดันใช้ Windows 11 ผ่านคลาวด์แทนการรันในเครื่อง","link":"https://www.blognone.com/node/134572","date":1687927116000,"content":"<div><div><div><p><a href=\"https://www.blognone.com/node/123713\">ไมโครซอฟท์เปิดตัว Windows 365 บริการเดสก์ท็อปแบบสตรีมผ่านเบราว์เซอร์มาตั้งแต่ปี 2021</a> แม้ที่ผ่านมายังไม่ได้ขยายตลาดเยอะนัก ยังเน้นเฉพาะกลุ่มลูกค้าองค์กร  แต่ล่าสุดมีเอกสารจากคดี FTC กับไมโครซอฟท์เรื่อง Activision Blizzard ให้เราเห็นแผนการของไมโครซอฟท์มากขึ้น</p>\n<p>เอกสารนี้เขียนยุทธศาสตร์ Microsoft Life ที่ต้องการให้ผู้คน 1.5 พันล้านคนใช้ฮาร์ดแวร์และซอฟต์แวร์ของไมโครซอฟท์ แผนการในระยะสั้นคือการเพิ่มจำนวนพีซี Windows 11 ผ่านฟีเจอร์ต่างๆ และใช้บริการของไมโครซอฟท์ เช่น Microsoft 365, Xbox Game Pass, Edge, Bing ที่ผูกกับ Windows 11 อยู่แล้ว</p>\n<p>สิ่งที่น่าสนใจคือแผนการระยะยาว ไมโครซอฟท์ระบุว่าจะย้าย Windows 11 ไปบนคลาวด์ให้มากขึ้น (Move Windows 11 increasingly to the Cloud) ผ่านบริการ Windows 365</p>\n<p><img alt=\"No Description\" src=\"https://www.blognone.com/sites/default/files/externals/a1e4e226473703f156dfe623ccf98f2d.png\" /></p>\n<p>ไมโครซอฟท์มี<a href=\"https://www.blognone.com/node/127949\">ฟีเจอร์ Windows 365 Boot</a> ที่เปิดเครื่องพีซีแล้วบูตเข้า OS จากคลาวด์โดยตรง แทน OS ในพีซี, สามารถทำงานได้แม้ไม่มีเน็ตชั่วคราว รันแบบออฟไลน์แล้วซิงก์ข้อมูลภายหลัง และสลับไปมากับ OS ในพีซีได้ง่าย ฟีเจอร์เหล่านี้เพิ่งเปิดตัวในปี 2022 ซึ่งเราน่าจะได้เห็นไมโครซอฟท์ผลักดันมากขึ้นในเร็ววัน</p>\n<p>นอกจากนี้ แผนระยะยาวของไมโครซอฟท์ยังพูดเรื่องการออกแบบชิปเอง (Custom Silicon) ที่เริ่มทำแล้วใน Surface และการเติบโตด้วยวิธีซื้อกิจการ แต่ไม่ระบุว่าสนใจซื้อบริษัทใด</p>\n<p>ที่มา - <a href=\"https://www.theverge.com/2023/6/27/23775117/microsoft-windows-11-cloud-consumer-strategy\">The Verge</a></p>\n</div></div></div><div><div>Topics: </div><div><div><a href=\"/topics/windows-365\">Windows 365</a></div><div><a href=\"/topics/microsoft\">Microsoft</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f651252ea9668187c6fb8485cd70afbab963441640a863efd2366efd8a45e4f3","category":"Thai"}
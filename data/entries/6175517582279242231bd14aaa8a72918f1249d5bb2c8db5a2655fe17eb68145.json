{"title":"Meta เปิดตัว Llama 3.1 พร้อมรุ่นใหญ่สุด 405B ความสามารถใกล้เคียง GPT-4o เข้าใจภาษาไทยแล้ว","link":"https://www.blognone.com/node/141045","date":1721750599000,"content":"<div><div><div><p>Meta ปล่อยโมเดล Llama 3.1 โมเดล LLM รุ่นล่าสุดที่รีดความสามารถได้สูงขึ้นมาก พร้อมกับปล่อยโมเดลขนาดใหญ่ที่สุด 405B ความสามารถจากการทดสอบหลายอย่างไปอยู่ระดับเดียวกับ GPT-4o แล้ว แม้ว่ายังไม่มีความสามารถ multimodal ที่รองรับภาพและเสียงได้ก็ตาม</p>\n<p>ผลทดสอบหลายด้านของ Llama 3.1 แสดงให้เห็นว่าทาง Meta ยังรีดความสามารถในโมเดลขนาดเล็กได้เพิ่มขึ้นเรื่อยๆ โดยผลทดสอบหลายชุด Llama 3.1 8B สามารถทำคะแนนได้ใกล้ Llama 3.0 70B มากขึ้น ขณะที่ Llama 3.1 70B นั้นทำคะแนนเพิ่มเติมได้แทบทุกชุดยกเว้นบ้างเช่นชุดทดสอบเขียนโปรแกรม HumanEval ที่คะแนนลดลง</p>\n<p>รอบนี้ความเปลี่ยนแปลงสำคัญ คือ <a href=\"https://github.com/meta-llama/llama-models/blob/main/models/llama3_1/MODEL_CARD.md\">Meta เริ่มทดสอบความสามารถภาษาอื่นๆ</a> นอกจากภาษาอังกฤษเพิ่มเติม คะแนน MMLU ภาษาไทยของ Llama 3.1 8B นั้นอยู่ที่ 50.32 คะแนน ขณะที่ 70B อยู่ที่ 72.95 คะแนน และ 405B อยู่ที่ 78.21 คะแนน แม้ว่าจะต่ำกว่าภาษาอังกฤษหรือภาษาอื่นๆ ในยุโรปพอสมควรแต่ก็แสดงให้เห็นว่า Meta ให้ความสำคัญกับภาษาไทย หลังจากที่ก่อนหน้านี้มีโมเดลจากนักพัฒนาฝั่งจีนหลายตัวเน้นความสามารถเมื่อใช้กับภาษาในเอเชียมากกว่า</p>\n<p><img alt=\"No Description\" src=\"https://www.blognone.com/sites/default/files/externals/4e448e01020667341b2c50cfd7b63df5.png\" /></p>\n<p><img alt=\"No Description\" src=\"https://www.blognone.com/sites/default/files/externals/2a6bd46ff8f88b563509ead9bcecf6ed.png\" /></p>\n<p>ทาง Meta ฝึก Llama 3.1 ให้ปฎิเสธไม่ตอบพรอมพ์ที่อันตราย แต่ก็แนะนำว่าไม่ควรใช้งานเดี่ยวๆ แต่ควรใช้งานร่วมกับ Prompt Guard ระบบป้องกัน prompt injection และ Llama Guard 3 โมเดลเฉพาะทางสำหรับดูแลความปลอดภัยของข้อความตอบกลับ</p>\n<p>Mark Zuckerberg เขียนบทความถึงการเปิดตัวครั้งนี้ ระบุว่าโมเดล LLM แบบโอเพนซอร์สยังมีความจำเป็น เพราะองค์กรต้องการใช้โมเดลกับข้อมูลของตัวเอง, องค์กรจำนวนมากไม่ต้องการพึ่งบริการภายนอก, บางองค์กรไม่ต้องการส่งข้อมูลออกไปยังภายนอก, หรือต้นทุนการใช้งานแบบเรียก API นั้นแพงเกินไปเมื่อต้องใช้งานกับข้อมูลจำนวนมากๆ</p>\n<p>ส่วนประเด็นว่า Meta แจก Llama ให้ใช้ฟรีทำไปไม Zuckerberg ให้เหตุผล 4 ข้อ ได้แก่ 1) Meta เชื่อว่าการเปิดเทคโนโลยีจะทำให้มีกรพัฒนาเครื่องมือเป็นวงกว้าง นำโมเดลไปออปติไมซ์บนแพลตฟอร์มต่างๆ, 2) AI พัฒนาไปเร็วมาก การเปิดโมเดลปัจจุบันให้ใช้งานไม่ได้สร้างความเสียเปรียบในอนาคต ขณะที่ Llama มีโอกาสที่จะกลายเป็นมาตรฐานอุตสาหกรรม 3) Meta ไม่ได้ทำธุรกิจขาย API อยู่แล้ว การเปิดโมเดลจึงไม่กระทบรายได้ 4) Meta เชื่อในโอเพนซอร์สอยู่แล้ว ตั้งแต่ Open Compute Project, PyTorch, React, และเครื่องมืออื่นๆ อีกมาก</p>\n<p><img alt=\"No Description\" src=\"https://www.blognone.com/sites/default/files/externals/71711570c7b846c47be03abf22775a0e.png\" /></p>\n<p>หลังจากนี้บริการ Meta AI จะให้บริการโมเดล Llama 3.1 405B แต่ในประเทศไทยยังไม่เปิดให้ใช้งาน สำหร้บผู้ใช้งานผ่านคลาวด์ รอบนี้มีผู้ให้บริการประกาศเปิดบริการโมเดล 405B จำนวนมาก เช่น AWS, Databricks, Dell, NVIDIA, Groq, IBM, Google Cloud, Microsoft Azure, Scale, และ Snowflake</p>\n<p>ที่มา - <a href=\"https://about.fb.com/news/2024/07/open-source-ai-is-the-path-forward/\">Meta</a>, <a href=\"https://ai.meta.com/blog/meta-llama-3-1/\">Meta AI</a></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/llm\">LLM</a></div><div><a href=\"/topics/llama\">Llama</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6175517582279242231bd14aaa8a72918f1249d5bb2c8db5a2655fe17eb68145","category":"Thai"}
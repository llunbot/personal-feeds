{"title":"Duolingo เผยเทคนิคแจ้งเตือนให้ผู้ใช้งานรักษา Streak สถิติสูงสุดตอนนี้คือ 4,100 วัน","link":"https://www.blognone.com/node/140408","date":1718505447000,"content":"<div><div><div><p>The Wall Street Journal มีรายงานพิเศษสัมภาษณ์ผู้บริหารของ Duolingo แพลตฟอร์มเรียนออนไลน์ ที่ใช้รูปแบบเกมและโซเชียลสร้างแรงจูงใจให้กับผู้ใช้งาน โดยเนื้อหาว่าด้วยเทคนิคและวิธีการที่ Duolingo ใช้ เพื่อทำให้คนเข้ามาใช้งานต่อเนื่องเป็นประจำทุกวัน ซึ่ง Duolingo เรียกว่า Streak</p>\n<p>Duolingo ก่อตั้งในปี 2011 โดย Luis von Ahn ซึ่งตอนนั้นเป็นอาจารย์อยู่ที่มหาวิทยาลัย Carnegie Mellon ปัจจุบันเป็นซีอีโอ ร่วมกับลูกศิษย์ Severin Hacker ปัจจุบันเป็นซีทีโอ บริษัทเข้า<a href=\"https://www.blognone.com/node/123465\">ตลาดหุ้นแนสแดคในปี 2021 ด้วยตัวย่อ DUOL</a> ปัจจุบันมีมูลค่ากิจการประมาณ 8.5 พันล้านดอลลาร์</p>\n<p>Streak หรือการทำสถิติใช้งานต่อเนื่องทุกวัน อาจเป็นเครื่องมือจูงใจที่ดี แต่การส่งข้อความแจ้งเตือนผู้ใช้งานคือเคล็ดลับที่สำคัญมากกว่า ซึ่งได้ผลลัพธ์แตกต่างจากการแจ้งเตือนของแอปอื่น ที่ทำให้คนรู้สึกกวนใจหรือมองว่าสแปม Duolingo เผยแพร่งานวิจัยเรื่องเทคนิคการส่งข้อความเตือนเรียกว่า <a href=\"https://research.duolingo.com/papers/yancey.kdd20.pdf\">Bandit Algorithm</a> ที่พัฒนาปรับปรุง หาเวลาส่ง รูปแบบข้อความ ที่เหมาะสมในการจูงใจให้คนเปิดมาเรียนแต่ละวันในแอป ผลคืออัตราการรักษาผู้ใช้งานดีขึ้น 2% และยังทำให้สถิติอื่นของ Duolingo เกี่ยวกับ Streak เป็นดังนี้</p>\n<ul>\n<li>Streak ต่อเนื่องนานที่สุดมากกว่า 4,100 วัน</li>\n<li>มากกว่า 70% ของผู้ใช้งานตอนนี้กว่า 30 ล้านคน มี Streak ต่อเนื่องระดับสัปดาห์</li>\n<li>ในอเมริกา เวลาที่มีการส่งข้อความเตือนมากที่สุดคือ 4 ทุ่ม ซึ่งเป็นการเตือนครั้งสุดท้ายในวันก่อนเข้านอน</li>\n</ul>\n<p>สุดท้ายคือเทคนิคหากผู้ใช้งานปฏิเสธไม่สนใจจริง ๆ จะทำอย่างไร Duolingo บอกว่า การส่งข้อความเตือนนั้นจะยังทำอยู่ทุกวัน จนกระทั่งถึงวันที่ 7 จะส่งข้อความสุดท้าย \"ดูเหมือนการเตือนจะไม่ได้ผล เราจะหยุดส่งข้อความเตือนแล้วจากนี้\" ซึ่งสถิติพบว่าผู้ใช้งานจำนวนมากเลือกกลับมาเปิดแอปต่อสถิติด้วย</p>\n<p>ที่มา: <a href=\"https://www.wsj.com/tech/personal-tech/duolingo-streaks-notifications-app-spanish-bc87d6e4\">The Wall Street Journal</a></p>\n<p><img alt=\"No Description\" src=\"https://www.blognone.com/sites/default/files/externals/9f8777a6bd42207229928b4f8e8aae04.jpg\" /></p>\n</div></div></div><div><div>Topics: </div><div><div><a href=\"/topics/duolingo\">Duolingo</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2f1831bb89b81d8632e197514a1606cefa5970f35e370eaf64c1415eff2a6ea2","category":"Thai"}
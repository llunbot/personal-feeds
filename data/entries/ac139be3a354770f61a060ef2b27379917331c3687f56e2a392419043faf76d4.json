{"title":"ผลสำรวจ Adobe ชี้ WFH ทำเวลาส่วนตัวกลายเป็นเวลางาน Gen Z เตรียมลาออกครั้งใหญ่","link":"https://www.blognone.com/node/124638","date":1631105012000,"content":"<div><div><div><p>Adobe ทำการสำรวจความคิดเห็นของกลุ่มตัวอย่าง 5,500 คน ประกอบด้วยพนักงานบริษัท ผู้ประกอบการธุรกิจ SME ใน 7 ภูมิภาคทั่วโลก พบว่า 49% ของพนักงานบริษัท และ 56% ของผู้ประกอบการ SME ระบุว่า ทุกวันนี้พวกเขาใช้เวลาทำงานยาวนานกว่าเดิม พนักงานบริษัททำงานโดยเฉลี่ย 44.9 ชั่วโมงต่อสัปดาห์ ส่วนผู้ประกอบการเอสเอ็มอีทำงานโดยเฉลี่ย 45.1 ชั่วโมงต่อสัปดาห์ ซึ่งมากกว่าชั่วโมงทำงานในภาวะปกติ</p>\n<p>พนักงานบริษัท 35% ระบุว่าตนเองมีแผนที่จะเปลี่ยนงานในปีหน้า และ 61% ของคนกลุ่มนี้ระบุเหตุผลว่าเป็นเพราะต้องการออกแบบตารางเวลาชีวิตของตนเองได้อย่างอิสระมากขึ้น</p>\n<p><img src=\"https://www.blognone.com/sites/default/files/externals/f1883f278474ce6815a86603c942e8ed.jpg\" /></p>\n<p>เนื่องจาก WFH ลดระยะเวลาการเดินทาง คนจำนวนมากจึงใช้เวลาว่างที่เพิ่มขึ้นเป็นชั่วโมงไปกับการทำงานด้วย โดยเวลาที่เพิ่มขึ้นมาพร้อมแรงกดดันที่ว่าพนักงานหรือผู้ประกอบการต้อง “พร้อมติดต่อได้เสมอ” แม้กระทั่งหลังเวลาเลิกงาน และในการสำรวจพบว่า เกือบครึ่งหนึ่งของพนักงานบริษัท และ 3 ใน 5 ของผู้ประกอบการ SME รู้สึกกดดันที่จะต้องตอบกลับอีเมล และแก้ปัญหาให้กับลูกค้าหลังเวลางาน</p>\n<p>ในผลสำรวจยังระบุด้วยว่า คน Gen Z ผู้ที่เพิ่งเข้าสู่ตลาดแรงงานเมื่อไม่กี่ปีที่ผ่านมากว่าครึ่งหนึ่งมีแผนที่จะหางานใหม่ในปีหน้า คนกลุ่มนี้มีความพึงพอใจน้อยที่สุดกับ work-life balance (56%) รวมถึงอาชีพการทำงานโดยรวม (59%) รู้สึกกดดันมากที่สุดที่จะต้องทำงานใน “ช่วงเวลาทำงานตามปกติ” (62%) และ 1 ใน 4 ระบุว่าตนเองทำงานได้ดีที่สุดในช่วงเวลาอื่นที่ไม่ใช่เวลาทำงาน 9 โมงเช้าถึง 5 โมงเย็น นอกจากนี้ เกือบครึ่งหนึ่งของคนรุ่น Gen Z บอกว่าตนเองมักจะทำงานบนเตียงนอนเป็นประจำ</p>\n<p><img src=\"https://www.blognone.com/sites/default/files/externals/8a669e945bde1cfc8c0ee0b32837431a.png\" /></p>\n<p>ในประเด็นภาวะหมดไฟ เกิดขึ้นมากกับผู้ประกอบการที่เป็นชนกลุ่มน้อย (67%), ผู้ประกอบการที่เป็นสตรี (49%) และผู้ประกอบการธุรกิจขนาดเล็กที่จำเป็นต่อการใช้ชีวิตของผู้คน เช่น ร้านขายของชำ บริการด้านสุขภาพ และบริการฉุกเฉินในช่วงที่เกิดการแพร่ระบาด (67%), ผู้ประกอบการที่เป็นผู้ชาย (38%) และผู้ประกอบการธุรกิจขนาดเล็กบางประเภท (49%)</p>\n<p>ในด้านเทคโนโลยี ผลการศึกษา Adobe ชี้ว่า พนักงานบริษัทราวครึ่งหนึ่งพร้อมที่จะเปลี่ยนงานถ้าหากว่าที่ทำงานใหม่มีเครื่องมือทางเทคโนโลยีที่ดีกว่า ซึ่งจะช่วยให้เขาทำงานได้อย่างมีประสิทธิภาพมากขึ้น และจะได้นำเวลาที่เพิ่มขึ้นไปใช้กับเรื่องที่ตนสนใจ รวมถึงการพัฒนาทักษะและความสามารถเพื่อการเติบโตในอนาคต</p>\n<p>ที่มา - ข่าวประชาสัมพันธ์</p>\n</div></div></div><div><div>Topics: </div><div><div><a href=\"/topics/adobe\">Adobe</a></div><div><a href=\"/topics/covid-19\">COVID-19</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ac139be3a354770f61a060ef2b27379917331c3687f56e2a392419043faf76d4","category":"Thai"}
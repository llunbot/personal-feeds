{"title":"วิเคราะห์เหตุผลที่ PS5 รันบางเกมได้ดีกว่า Xbox Series X แม้สเปกจีพียูด้อยกว่า","link":"https://www.blognone.com/node/140774","date":1720315195000,"content":"<div><div><div><p>ช่อง Digital Foundry ที่เชี่ยวชาญเรื่องกราฟิกของวิดีโอเกม วิเคราะห์เหตุผลที่เกมบน PS5 กลับให้ภาพออกมาดีกว่า Xbox Series X แม้ว่าสมรรถนะทางเทคนิคของ Xbox Series X เหนือกว่า โดยใช้ข้อมูลจากการพูดคุยกับนักพัฒนาเกมหลายรายเป็นเวลาหลายปี</p>\n<p>Digital Foundry สรุปว่าเหตุผลที่น่าจะเป็นไปได้ มี 2 ข้อประกอบกัน</p>\n<ol>\n<li>คอมไพเลอร์จีพียูของ PS5 มีประสิทธิภาพมากกว่าฝั่ง Xbox เพราะเปิดให้เข้าถึง API ระดับล่างได้เยอะกว่า ทำให้นักพัฒนาควบคุมการทำงานของจีพียูได้ละเอียดกว่า ใช้พลังของจีพียูคุ้มค่า</li>\n<li>ธรรมชาติของจีพียู PS5 มีจำนวนคอร์ compute unit น้อยกว่า Xbox Series X (36 vs 52 คอร์) รวมถึงมีคอร์น้อยกว่า PS4 ด้วย (58 คอร์) เปิดโอกาสให้ PS5 บูสต์คล็อคได้ทั้งซีพียูและจีพียู จึงประมวลผลงานบางประเภท รันเกมเอนจินบางตัวได้ดีกว่า <a href=\"https://www.tomshardware.com/news/ps5-specs-revealed-cpu-gpu\">เป็นความตั้งใจของทีมโซนี่ตั้งแต่ตอนออกแบบ</a></li>\n</ol>\n<p><img alt=\"No Description\" src=\"https://www.blognone.com/sites/default/files/externals/506448217dfa48a6fa213c8dc8842bba.png\" /></p>\n<p>คลิปอธิบายสถาปัตยกรรม PS5 เมื่อปี 2020</p>\n<p>Digital Foundry บอกว่าสถาปัตยกรรมของฝั่ง Xbox มีข้อดีด้วยเหมือนกัน เช่น การให้นักพัฒนาเรียก API มาตรฐานอย่าง DirectX 12 และ DXR ray tracing แม้ไม่ใช่ API ระดับล่าง แต่เป็น API ตัวเดียวกับฝั่งพีซี ทำให้กระบวนการพัฒนาเกมง่ายขึ้น, สมรรถนะ throughput ในภาพรวมยังสูงกว่า PS5 ถ้าเกมเอนจินดึงพลังตรงนี้มาได้ก็ใช้ประโยชน์ได้เพิ่ม</p>\n<p>กรณีตัวอย่างคือเกม Elden Ring อาจรันบน PS5 ได้เร็วกว่า แต่ถ้าเป็นเรื่อง variable refresh rate ฝั่ง Xbox กลับดีกว่า และทำให้เฟรมเรตของเกมสม่ำเสมอกว่า</p>\n<p>Digital Foundry ยังชี้ว่า <a href=\"https://www.blognone.com/node/139239\">ข่าวลือของ PS5 Pro</a> ที่มีสมรรถนะจีพียูแรงขึ้นกว่าเดิมมาก มีฟีเจอร์ PSSR ช่วยอัพสเกลภาพ ยิ่งน่าจะทำให้เกมบน PS5 Pro ยกระดับกราฟิกเพิ่มขึ้นอีกมาก</p>\n<p>ที่มา - <a href=\"https://www.eurogamer.net/digitalfoundry-2024-df-weekly-if-xbox-series-x-is-more-powerful-how-does-ps5-compete-so-closely\">Eurogamer</a></p>\n</div></div></div><div><div>Topics: </div><div><div><a href=\"/topics/ps5\">PS5</a></div><div><a href=\"/topics/xbox-series-x\">Xbox Series X</a></div><div><a href=\"/topics/gpu\">GPU</a></div><div><a href=\"/topics/hardware\">Hardware</a></div><div><a href=\"/topics/graphic\">Graphic</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"767fac40e6db696de6686bfae581ef88ff6b2e15809869556975ccb0b72ee0c3","category":"Thai"}
{"title":"Human Immunome Project เมกะโปรเจกต์สร้างแผนที่ระบบภูมิคุ้มกันของมนุษย์เริ่มต้นแล้ว","link":"https://www.blognone.com/node/137817","date":1706090270000,"content":"<div><div><div><p>ระบบภูมิคุ้มกันของมนุษย์มีความซับซ้อนอย่างมาก ข้อมูลที่เรามีเกี่ยวกับการทำงานและการตอบสนองของระบบภูมิคุ้มกันยังไม่เพียงพอและกระจัดกระจาย เริ่มต้นปีใหม่ 2024 นี้ทีมนักวิทยาศาสตร์และนักวิจัยที่นำโดย ดร. Hans Keirstead ผู้เชี่ยวชาญด้านสเต็มเซลล์ จึงได้ริเริ่มโครงการขนาดยักษ์ <a href=\"https://www.humanimmunomeproject.org/\">Human Immunome Project (HIP)</a> เพื่อที่จะทำการทดลองเก็บตัวอย่างและรวบรวมข้อมูลเกี่ยวกับระบบภูมิคุ้มกันของมนุษย์ที่ละเอียดที่สุดและมีขนาดใหญ่ที่สุดเท่าที่เคยมีมา</p>\n<p>โครงการ Human Immunome Project นี้ตั้งระยะเวลาโครงการไว้ 10 ปี (ค.ศ. 2024-2033) คาดว่าจะต้องใช้งบประมาณอย่างน้อย 1 พันล้านเหรียญสหรัฐฯ</p>\n<p>ห้าปีแรก (ค.ศ. 2024-2028) ของโครงการจะเป็นการเริ่มบุกเบิกเก็บตัวอย่างจากอาสาสมัครไม่ต่ำกว่า 500 คนในทวีปแอฟริกา, ออสเตรเลีย, เอเซีย, อเมริกาเหนือ, อเมริกาใต้, และยุโรป จากนั้นจะขยายกลุ่มตัวอย่างออกไปให้ครอบคลุมทั้งเรื่องเพศ, อายุ, ระดับรายได้, และปัจจัยทางสุขภาพ จากสถานีเก็บตัวอย่าง 70-100 แห่งทั่วโลก ให้ได้สถานีละประมาณ 10,000 คน</p>\n<p>ห้าปีหลัง (ค.ศ. 2029-2033) จะเน้นไปที่การจัดการข้อมูลมหาศาลที่เก็บมาในห้าปีแรกมาผนวกรวมเข้ากับข้อมูลผลการทดลองและข้อมูลอื่นๆ ทางชีววิทยา เช่น ข้อมูลจีโนม ข้อมูลทรานสคริปโตม ฯลฯ และนำเอาข้อมูลที่ได้มาสร้างโมเดลปัญญาประดิษฐ์เพื่อวิเคราะห์ความสัมพันธ์ในระบบภูมิคุ้มกันมนุษย์ตั้งแต่ระดับโมเลกุล ระดับเซลล์ ไปจนถึงระดับอวัยวะ ผลที่ได้จะเป็นแผนที่ระบบภูมิคุ้มกันของมนุษย์ที่สมบูรณ์ที่สุดและโมเดลใช้ทำนายการตอบสนองของระบบภูมิคุ้มกันต่อยาและเชื้อโรคได้อย่างแม่นยำ</p>\n<p>โครงการ Human Immunome Project ได้รับตอบรับเข้ามาร่วมจากมหาวิทยาลัย, ศูนย์วิจัย, ห้องปฏิบัติการ, และบริษัทชื่อดัง 30 กว่าแห่ง มีหลายบริษัทเลยที่น่าจะคุ้นหูชาวโลกในยุค COVID-19 เช่น Pfizer, Moderna, AstraZeneca, Janssen, Novavax เป็นต้น</p>\n<p><em>รอดูกันว่าอีกสิบปีข้างหน้า โครงการนี้จะสำเร็จมากน้อยแค่ไหน หากมันสำเร็จ ไม่เพียงจะเกิดประโยชน์ในด้านงานวิจัยวิทยาศาสตร์พื้นฐาน แต่ยังมีผลกระทบต่อการประยุกต์ในทางการแพทย์และการค้นหาวัคซีนเพื่อรับมือกับโรคอุบัติใหม่ในอนาคตอีกด้วย</em></p>\n<p>ที่มา<br />\n<a href=\"https://www.humanimmunomeproject.org/scientific-approach/\">Human Immunome Project</a>, <a href=\"https://www.science.org/content/article/giant-project-will-chart-human-immune-diversity-improve-drugs-and-vaccines\">Science</a></p>\n<p><img alt=\"No Description\" src=\"https://www.blognone.com/sites/default/files/externals/660e9e88598fba409b4ca4e4fb440856.png\" /></p>\n</div></div></div><div><div>Topics: </div><div><div><a href=\"/topics/science\">Science</a></div><div><a href=\"/topics/immunology\">Immunology</a></div><div><a href=\"/topics/research\">Research</a></div></div></div>","author":"terminus","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bb1161d1bda1678164d0fe73a8f30b2639356bfdaf000388da888aad7cfb87a6","category":"Thai"}
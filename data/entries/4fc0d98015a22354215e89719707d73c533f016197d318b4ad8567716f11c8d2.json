{"title":"OPPO ประเทศไทยแถลงขอโทษ กรณีติดตั้งแอปสินเชื่อโดยไม่ได้รับอนุญาต พร้อมช่วยเหลือลูกค้าที่ได้รับผลกระทบเต็มที่","link":"https://www.blognone.com/node/144168","date":1737105399000,"content":"<div><div><div><p>OPPO ประเทศไทยออกแถลงต่อสื่อมวลชนครั้งแรกอย่างเป็นทางการ จากกรณีที่มีการ<a href=\"https://www.blognone.com/node/144072\">ติดตั้งแอปพลิเคชัน Fineasy และ สินเชื่อความสุข ในสมาร์ทโฟน OPPO และ realme โดยไม่ได้รับอนุญาต</a></p>\n<p>ชานนท์ จิรายุกุล ประธานกรรมการอาวุโสฝ่ายบริหาร OPPO ประเทศไทยบอกว่า เบื้องต้นได้มีการดำเนินการทันทีกับหน่วยงานที่เกี่ยวข้อง เพื่อดำเนินการแก้ไข และทยอยอัปเดต OTA เพื่อลบแอปพลิเคชันทั้งสอง ซึ่งได้เริ่มในรุ่น Find X8 Series , Reno13 Series , Reno12 Series และ OPPO A3 แล้ว</p>\n<p>ส่วนการถอนแอปทั้งหมด จะเสร็จสิ้นภายในวันที่ 27 ม.ค. 2025 โดยข้อมูลบนคลาวด์มีการลบออกเป็นที่เรียบร้อย ส่วนข้อมูลในเครื่อง ผู้ใช้งานสามารถลบออกเองได้ทันที</p>\n<p>ด้านธงชัย ม่วงใหม่ ผู้อำนวยการฝ่ายกฎหมาย โพสเซฟี่ กรุ๊ป เน้นย้ำว่า OPPO ประเทศไทยให้ความสำคัญกับกฎหมายความเป็นส่วนตัว ไม่เข้าถึงข้อมูลอ่อนไหวหากไม่ได้รับอนุญาต และได้จัดตั้งระบบความเป็นส่วนตัวที่ได้รับการยอมรับตามมาตรฐานสากล ทั้ง ISO 27001, ISO 27701, ISO 27018, PCI DSS, CSA, และ TrustArc และปฏิบัติตามกฎหมายและระเบียบภาครัฐ</p>\n<p>OPPO ประเทศไทยยืนยันว่า ไม่มีการเก็บข้อมูลของผู้ใช้งาน เนื่องจากผู้พัฒนาแอปคือบุคคลที่สาม รวมทั้งปรับปรุงระบบความปลอดภัยจากเหตุการณ์ในครั้งนี้ ซึ่งจะประสานงานร่วมกับธนาคารแห่งประเทศไทย (BOT) กระทรวงการคลัง (MOF) และหน่วยงานกำกับดูแลที่เกี่ยวข้องอื่น ๆ เพื่อขอคำแนะนำเพิ่มเติม OPPO จะร่วมมือเฉพาะกับพันธมิตรที่ได้รับอนุญาตเท่านั้น</p>\n<p>เหตุการณ์ในครั้งนี้ ถือเป็นบทเรียนที่สำคัญมากสำหรับ OPPO ประเทศไทย ทางบริษัทต้องขอโทษผู้ใช้งานจากใจ และรู้สึกเสียใจกับเหตุการณ์ในครั้งนี้เป็นอย่างมาก ทางบริษัทขอให้คำมั่นสัญญาว่าจะไม่มีเหตุการณ์แบบนี้เกิดขึ้นอีก และจะไม่มีการติดตั้งแอปสินเชื่อที่ผิดกฎหมาย หรือไม่เข้าข่ายจากธนาคารแห่งประเทศไทยอีกต่อไป</p>\n<p>ทั้งนี้ OPPO ประเทศไทยจะให้การช่วยเหลือลูกค้าที่ได้รับผลกระทบ สามารถติดต่อผ่านสายด่วน 1800-019-097 ตลอด 24 ชั่วโมง</p>\n<p>ที่มา: OPPO ประเทศไทย</p>\n<p><img alt=\"alt=&quot;OPPO Thailand&quot;\" src=\"https://www.blognone.com/sites/default/files/externals/a3feae8adad1463da841b3b7510043ac.jpeg\" /></p>\n</div></div></div><div><div>Topics: </div><div><div><a href=\"/topics/oppo\">Oppo</a></div><div><a href=\"/topics/fineasy\">Fineasy</a></div><div><a href=\"/topics/smartphone\">Smartphone</a></div><div><a href=\"/topics/mobile-app\">Mobile App</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4fc0d98015a22354215e89719707d73c533f016197d318b4ad8567716f11c8d2","category":"Thai"}
{"title":"Amazon ตกลงตั้งบริษัทร่วมทุนกับตระกูล Broccoli เพื่อเดินหน้าสร้างหนัง James Bond ภาคใหม่","link":"https://www.blognone.com/node/144841","date":1740208088000,"content":"<div><div><div><p>ก่อนหน้านี้มี<a href=\"https://www.blognone.com/node/143863\">รายงานข่าว</a>เรื่องความขัดแย้งระหว่าง Amazon MGM Studios ธุรกิจสตูดิโอผลิตภาพยนตร์และซีรีส์ของ Amazon กับตระกูล Broccoli ที่ครอบครองสิทธิงานสร้างสรรค์ทั้งหมดของ James Bond 007 เนื่องจากมีมุมมองหลายอย่างที่ไม่ตรงกัน จนส่งผลให้การสร้างภาพยนตร์ James Bond ตอนใหม่ ไม่สามารถเริ่มต้นได้ จากปกติมีโครงการพัฒนาต่อเนื่องตลอด</p>\n<p>ล่าสุดทั้ง Amazon MGM Studios และตัวแทนที่ถือสิทธิฝั่งตระกูล Broccoli คือ Barbara Broccoli และ Michael Wilson ออกแถลงการณ์ร่วมกันเพื่อตั้งบริษัทร่วมทุนระหว่างสองฝ่าย ซึ่งจะถือสิทธิที่เกี่ยวข้องกับ James Bond ทั้งหมด รวมทั้งสิทธิในการสร้างสรรค์ผลงานด้วย ข้อตกลงนี้ไม่มีการเปิดเผยมูลค่าออกมา</p>\n<p>ผลของการตั้งบริษัทร่วมทุนทำให้ Amazon เข้ามามีสิทธิในการตัดสินใจประเด็นสำคัญที่ก่อนหน้านี้ขึ้นอยู่กับตระกูล Broccoli ทั้งคนที่จะมารับบทเป็น James Bond, พลอตเรื่องของภาพยนตร์ ตลอดจนการอนุมัติงานสร้าง</p>\n<p>Amazon เข้ามามีผลประโยชน์ร่วมจาก James Bond จากการ<a href=\"https://www.blognone.com/node/122861\">ซื้อกิจการสตูดิโอ MGM เมื่อปี 2022</a> ทำให้ได้สิทธิจัดจำหน่ายภาพยนตร์สายลับชุดนี้ แต่ไม่สามารถผลิตภาพยนตร์ภาคใหม่หลังจาก No Time to Die ได้ เนื่องจากมีปัญหาในขั้นตอนเจรจากับตระกูล Broccoli เพราะมีความเห็นไม่ตรงกัน โดยเฉพาะไอเดียจาก Amazon ที่เน้นเสริมคอนเทนต์กับบริการสตรีมมิ่ง และต้องการออกซีรีส์ลงแพลตฟอร์ม ไม่ใช่ภาพยนตร์</p>\n<p>Jeff Bezos ผู้ก่อตั้ง Amazon โพสต์ข้อความเพื่อร่วมยินดีจากการหาข้อสรุปนี้ได้ว่า คุณอยากให้ใครมารับบท James Bond คนต่อไป?</p>\n<p>ที่มา: <a href=\"https://www.wsj.com/business/media/james-bond-franchise-amazon-mgm-studios-broccoli-family-14c0e6aa\">The Wall Street Journal</a> และ <a href=\"https://www.aboutamazon.com/news/company-news/amazon-mgm-studios-james-bond\">Amazon</a></p>\n<p><img alt=\"No Description\" src=\"https://www.blognone.com/sites/default/files/externals/ab380fdcaafafd74a2d1e206c6c110d8.png\" /></p>\n<blockquote><p>Who’d you pick as the next Bond? <a href=\"https://t.co/u7nBaRROlf\">pic.twitter.com/u7nBaRROlf</a></p>\n<p>— Jeff Bezos (@JeffBezos) <a href=\"https://twitter.com/JeffBezos/status/1892590064766484622?ref_src=twsrc%5Etfw\">February 20, 2025</a></p></blockquote>\n</div></div></div><div><div>Topics: </div><div><div><a href=\"/topics/james-bond\">James Bond</a></div><div><a href=\"/topics/movies\">Movies</a></div><div><a href=\"/topics/amazon\">Amazon</a></div><div><a href=\"/topics/amazon-prime-video\">Amazon Prime Video</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4a04d6530b51de192cb767e9faa90bf2b053d03930fbbab1c3252858f209efea","category":"Thai"}
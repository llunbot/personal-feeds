{"title":"เบื้องหลังปุ่ม Copilot บนคีย์บอร์ด AI PC คือมาโครเรียกคีย์ลัด F23 ที่แทบไม่มีใครรู้จัก","link":"https://www.blognone.com/node/139181","date":1712797202000,"content":"<div><div><div><p>นโยบายใหม่ของไมโครซอฟท์ปีนี้คือ <a href=\"https://www.blognone.com/node/137489\">\"AI PC\" ต้องมีปุ่ม Copilot บนคีย์บอร์ด</a> ด้วย ซึ่งตอนนี้เริ่มมีพีซีรุ่นใหม่ๆ ที่มีปุ่ม Copilot วางขายบ้างแล้ว เช่น <a href=\"https://www.blognone.com/node/137495\">Dell XPS</a></p>\n<p>เว็บไซต์ Tom's Hardware ได้เครื่องมาทดสอบ และลองขุดดูว่าปุ่ม Copilot ทำงานอย่างไร พบคำตอบว่าการกดปุ่ม Copilot บนคีย์บอร์ดเป็นการกดมาโคร 3 ปุ่มพร้อมกันคือ Left Shift + Windows key + F23 ซึ่งเป็นคีย์ลัดในการเรียก Copilot ของวินโดวส์ขึ้นมาทำงาน (ผลลัพธ์ไม่ต่างอะไรจากการคลิกปุ่ม Copilot บนหน้าจอ)</p>\n<p>หลายคนอาจสงสัยว่าปุ่ม F23 คืออะไร เพราะบนคีย์บอร์ดมีแค่ F1-F12 เท่านั้น แต่จริงๆ แล้วคีย์บอร์ดพีซีในอดีตเคยมีปุ่ม Function ถึง F24 ก่อนถอดออกไปในภายหลัง ตัวรหัสของปุ่ม F13-F24 ยังคงอยู่ แม้ว่าไม่มีใครใช้แล้วก็ตาม จึงอาจเป็นเหตุผลที่ไมโครซอฟท์เลือกใช้ปุ่มลัดเป็น F23 เพื่อไม่ให้ไปชนกับมาโครที่ผู้ใช้ตั้งเอาไว้นั่นเอง</p>\n<p>Tom's Hardware ยังชี้ว่าการที่ปุ่ม Copilot เป็นการเรียกมาโครของปุ่มที่มีอยู่แล้ว ไม่ใช่ปุ่มที่มีรหัสใหม่ ทำให้เราไม่สามารถกดปุ่ม Copilot คู่กับปุ่มอื่นได้ (เช่น Copilot + A) เพราะตัวปุ่ม Copilot เองไม่ได้มีสถานะเป็นปุ่มขยายความสามารถ (modifier) แบบเดียวกับปุ่ม Windows ในปัจจุบัน</p>\n<p>ที่มา - <a href=\"https://www.tomshardware.com/software/windows/windows-copilot-key-is-secretly-from-the-ibm-era-but-you-can-remap-it-with-the-right-tools\">Tom's Hardware</a></p>\n<p><img src=\"https://www.blognone.com/sites/default/files/externals/abf9444f979a73c0ceca233e62addd4d.jpg\" /></p>\n</div></div></div><div><div>Topics: </div><div><div><a href=\"/topics/microsoft-copilot\">Microsoft Copilot</a></div><div><a href=\"/topics/keyboard\">Keyboard</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"076fc7524fe0b9d3b4b18886b6344ac4a865763d842315908c34f0657f1abf75","category":"Thai"}
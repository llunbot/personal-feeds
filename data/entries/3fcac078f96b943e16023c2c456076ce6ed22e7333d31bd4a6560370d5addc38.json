{"title":"ไมโครซอฟท์รายงานกุญแจ Azure AD หลุดเพราะวิศวกรดีบั๊กถูกแฮก อ่านกุญแจไฟล์ core dump","link":"https://www.blognone.com/node/135618","date":1694087568000,"content":"<div><div><div><p>เมื่อช่วงกลางปีที่ผ่านมา<a href=\"https://www.blognone.com/node/134870\">ไมโครซอฟท์รายงานถึงเหตุข้อมูลรั่วไหลครั้งรุนแรงเพราะแฮกเกอร์แฮกกุญแจของ Azure AD ได้สำเร็จ</a> ทำให้สามารถปลอมเป็นผู้ใช้คนใดก็ได้ใน Azure AD ทั้งหมดโดยไมโครซอฟท์ระบุว่ายังหาช่องทางที่กุญแจรั่วไหลไม่พบ แต่ล่าสุดก็ออกรายงานมาว่าพบช่องทางที่เป็นไปได้แล้ว</p>\n<p>รายงานระบุว่าเซิร์ฟเวอร์ Azure AD เคยแครชไปครั้งหนึ่งเมื่อเดือนเมษายน 2021 ระบบดีบั๊กจึงส่งไฟล์ crash dump ไปยังระบบดีบั๊ก ซึ่งโดยทั่วไปแล้วไฟล์ dump ไม่ควรมีกุญแจติดไปด้วยแต่ก็มีความผิดพลาดจนกุญแจหลุดไปจนถึงระบบดีบั๊ก และวางอยู่เช่นนั้น</p>\n<p>หลังกจากนั้นกลุ่ม Storm-0558 ก็แฮกบัญชีวิศวกรคนหนึ่งของไมโครซอฟท์ได้ โดยวิศวกรคนนี้มีสิทธิ์เข้าถึงระบบดีบั๊กทำให้สามารถอ่านไฟล์ dump นี้ได้ อย่างไรก็ดีไมโครซอฟท์ไม่มี log ชัดเจนว่าคนร้ายเข้ามาค้นเอากุญแจไปได้อย่างไร</p>\n<p>อีกปัญหาคือกุญแจที่หลุดออกไปเป็น Azure AD ฝั่งผู้ใช้ทั่วไป (consumer) ซึ่งไม่ควรใช้ปลอมตัวเป็นผู้ใช้ฝั่งองค์กรได้เนื่องจากแยกกุญแจกันมาตั้งแต่ปี 201 แต่ไลบรารีสำหรับตรวจสอบลายเซ็นดิจิทัลกลับยังไม่ได้แยก ทำให้การตรวจล็อกอินนั้นยอมให้กุญแจฝั่งผู้ใช้ทั่วไปเซ็นยืนยันตัวตนผู้ใช้ฝั่งองค์กรได้ด้วย</p>\n<p>ไมโครซอฟท์รายงานถึงความผิดพลาดทั้งหมดที่ทำให้แฮกเกอร์ได้กุญแจไปครั้งนี้พร้อมกับยืนยันว่าได้แก้ไขทั้งหมดแล้ว</p>\n<p>ที่มา - <a href=\"https://msrc.microsoft.com/blog/2023/09/results-of-major-technical-investigations-for-storm-0558-key-acquisition/\">Microsoft MSRC</a></p>\n<p><img src=\"https://www.blognone.com/sites/default/files/externals/0fa290c39537e359bcabf20c5e4ff121.png\" alt /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3fcac078f96b943e16023c2c456076ce6ed22e7333d31bd4a6560370d5addc38","category":"Thai"}
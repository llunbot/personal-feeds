{"title":"AWS เปิดตัว Amazon Aurora DSQL ฐานข้อมูลกระจายตัวข้ามภูมิภาค ความน่าเชื่อถือ 99.999% ใช้แทน PostgreSQL ได้เลย","link":"https://www.blognone.com/node/143445","date":1733281755000,"content":"<div><div><div><p>AWS เปิดตัวบริการฐานข้อมูลกระจายตัว Amazon Aurora DSQL ฐานข้อมูลกระจายตัว (distributed SQL database) เน้นความน่าเชื่อถือสูง กระจายตัวข้ามภูมิภาค (multi-region) ทำให้ความน่าจะเป็นที่ระบบจะล่มไปนั้นต่ำลงมาก แต่ยังได้ฟีเจอร์เหมือนฐานข้อมูลปกติโดยเฉพาะ consistency ที่มองเห็นข้อมูลตรงกันบันทึกข้อมูลโดยได้ฟีเจอร์ ACID ครบถ้วน</p>\n<p>DSQL แยกการประมวลผลการคิวรีออกจากการบันทึก transaction ลงสตอเรจอย่างชัดเจน  โดยดูแค่เวลาของแต่ละ transaction เท่านั้นว่าใครมาก่อนหลัง แทนที่จะตรวจสอบว่า transaction ใดถูกบันทึกไปแล้วหรือไม่ แนวทางนี้แม้จะทำให้การประมวลผล transaction ทำได้พร้อมกันทุกเครื่องโดยไม่ต้องซิงก์ไปมา แต่ก็มีเงื่อนไขว่าเวลาบนเซิร์ฟเวอร์ทุกตัวต้องตรงกันอย่างยิ่ง ประเด็นนี้ AWS ใช้บริการ Amazon Time Sync Service ที่ดึงค่าเวลาจากดาวเทียมมาเทียบกับเซิร์ฟเวอร์ในเครื่องให้ผิดเพี้ยนต่ำระดับไมโครวินาทีทุกเครื่องทั่วโลก</p>\n<p>แม้จุดเด่นของ DSQL จะกระจายตัวข้ามภูมิภาคได้ แต่ก็เปิดใช้งานแบบ single region ได้ด้วย เพิ่มความน่าเชื่อถือ และใช้งานคลัสเตอร์แบบ active-active ได้เต็มรูปแบบ จากเดิมที่ AWS เคยมี Amazon Aurora Global Database ที่หากเกิดเหตุระบบล่มจะต้องโปรโมตเซิร์ฟเวอร์ตัวแทนขึ้นมาเป็นตัวหลัก</p>\n<p>ที่มา - <a href=\"https://www.businesswire.com/news/home/20241203503287/en/AWS-Announces-New-Database-Capabilities-Including-Amazon-Aurora-DSQL-the-Fastest-Distributed-SQL-Database\">Business Wire</a>, <a href=\"https://aws.amazon.com/blogs/database/introducing-amazon-aurora-dsql/\">AWS Blog</a></p>\n<p><img alt=\"No Description\" src=\"https://www.blognone.com/sites/default/files/externals/65c4f206c3005591f2ab8bac8389e340.png\" /></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/postgresql\">PostgreSQL</a></div><div><a href=\"/topics/database\">Database</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fd7cbae523c5df5e1c56994797331e4d8f4fb6d4977785ec7b2f57736a065b33","category":"Thai"}
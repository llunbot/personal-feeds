{"title":"Mastodon เตรียมเพิ่มระบบ Quote โพสต์ แต่ต้องใช้เวลาพัฒนาอีกช่วงหนึ่ง","link":"https://www.blognone.com/node/144707","date":1739680389000,"content":"<div><div><div><p>Mastodon แพลตฟอร์มโซเชียลเน้นตัวหนังสือแบบเดียวกับ X/Twitter ที่ทำงานแบบกระจายศูนย์ ประกาศว่าจะเพิ่มฟีเจอร์ใหม่ให้ผู้ใช้งานโควทโพสต์ข้อความได้ ซึ่งเหมือนกับที่ X/Twitter มีให้ใช้งานมานานแล้ว</p>\n<p>Mastodon บอกว่าการโควทข้อความนั้นเป็นคุณสมบัติที่ผู้ใช้งานเรียกร้องมานานมากแล้ว ทางผู้พัฒนาได้พูดคุยถึงข้อดีข้อเสียมาตลอดหลายปี โดยแง่ลบนั้นการโควทสามารถทำให้บทสนทนาถูกบิดเบือนนอกประเด็นได้ง่าย รวมทั้งใช้เป็นช่องทางการก่อกวนกันบนแพลตฟอร์มได้ ซึ่งตัวอย่างก็มีให้เห็นอยู่บนแพลตฟอร์มอื่น</p>\n<p>เมื่อรวมประเด็นดังกล่าวแล้ว แนวทางของระบบโควทโพสต์ใน Mastodon จะแตกต่างไปจากแพลตฟอร์มอื่น ผู้ใช้งานสามารถควบคุมได้ว่าโพสต์ใดของตนที่สามารถถูกโควทได้บ้าง เมื่อโพสต์ถูกโควทจะมีการแจ้งเตือนทุกครั้ง และผู้ใช้งานสามารถสั่งปิดการโควทของโพสต์นั้นได้ทุกเมื่อ</p>\n<p>ทั้งนี้ Mastodon บอกว่าเครือข่าย ActivityPub ไม่มีมาตรฐานของการทำโควทโพสต์ (เพราะเป็นประเด็นที่ถกเถียงเช่นกัน) ทีมนักพัฒนาจึงต้องเขียนส่วนขยายเพิ่มเติมขึ้นมาเองเพื่อให้รองรับบนแพลตฟอร์มอื่นด้วย เรื่องนี้จึงต้องใช้เวลาโดยไม่มีกำหนดว่าจะเริ่มใช้งานได้เมื่อใด</p>\n<p>ที่มา: <a href=\"https://blog.joinmastodon.org/2025/02/bringing-quote-posts-to-mastodon/\">Mastodon</a></p>\n<p><img alt=\"No Description\" src=\"https://www.blognone.com/sites/default/files/externals/4d4c00d078eeff06497c9a3bec67fa7a.png\" /></p>\n</div></div></div><div><div>Topics: </div><div><div><a href=\"/topics/mastodon\">Mastodon</a></div><div><a href=\"/topics/social-network\">Social Network</a></div><div><a href=\"/topics/fediverse\">Fediverse</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5b52db0f8fe032ebfc9e469f4b6c503ad6abd4c7ce83e79b370af6c174aeb456","category":"Thai"}
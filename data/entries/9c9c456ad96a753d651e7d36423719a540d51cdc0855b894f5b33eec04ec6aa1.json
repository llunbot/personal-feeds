{"title":"[ไม่ยืนยัน] Sam Altman เสนอไอเดียปรับ OpenAI ส่วน For-Profit ให้เป็นบริษัทเต็มรูปแบบ","link":"https://www.blognone.com/node/140406","date":1718439117000,"content":"<div><div><div><p>มีรายงานว่า Sam Altman ซีอีโอและผู้ร่วมก่อตั้ง OpenAI ได้หารือกับผู้ถือหุ้นบางราย บอกว่าบริษัทกำลังพิจารณาเปลี่ยนโครงสร้างส่วนธุรกิจแสวงหากำไร (For-Profit) ให้เป็นบริษัทเต็มรูปแบบ ไม่มีบอร์ดจากส่วนไม่แสวงหากำไร (Non-Profit) มากำกับดูแลอีกทีหนึ่ง</p>\n<p>OpenAI ถูกก่อตั้งในตอนแรกให้เป็นบริษัทไม่แสวงหากำไร บนเป้าหมายพัฒนา AI ที่ทำงานได้ครอบจักรวาลหรือ AGI ซึ่งปลอดภัยและเป็นประโยชน์ต่อสาธารณะ แต่พบอุปสรรคว่าการพัฒนาต้องใช้เงินมหาศาล พอจะรับเงินลงทุน ผู้ลงทุนก็ต้องการผลตอบแทน จึงหาทางออกด้วยการตั้งบริษัทแสวงหากำไรขึ้นมา ให้อยู่ภายใต้การควบคุมของบริษัทไม่แสวงหากำไรอีกที ทั้งการถือหุ้นส่วนหนึ่ง และบอร์ดบริษัทก็กำกับส่วนธุรกิจนี้ กำไรที่ได้ถูกจำกัดเพดาน ให้ส่งส่วนที่เกินกลับไปที่บริษัทไม่แสวงหากำไร (<a href=\"https://www.blognone.com/node/136815\">รายละเอียด</a>)</p>\n<p>สิ่งที่ Altman เสนอ คือการให้ OpenAI ส่วนแสวงหากำไรนี้ มีรูปแบบเป็นบริษัทแยกออกมา ไม่อยู่ภายใต้บอร์ดส่วนไม่แสวงหากำไร เหมือนกับบริษัทพัฒนา AI อื่น เช่น Anthropic หรือ xAI อย่างไรก็ตามแผนปรับโครงสร้างนี้ยังไม่แน่นอน ซึ่ง Altman และบอร์ดบริษัท อาจเสนอแนวทางอื่นได้อีก</p>\n<p>ด้านตัวแทนของ OpenAI ชี้แจงรายงานข่าวนี้ว่า บริษัทยังคงโฟกัสที่การสร้าง AI ซึ่งเป็นประโยชน์ต่อทุกคน และส่วนธุรกิจไม่แสวงหากำไรยังคงเป็นภารกิจหลักที่มีอยู่ต่อไป</p>\n<p>ที่มา: <a href=\"https://www.reuters.com/technology/artificial-intelligence/openai-ceo-says-company-could-become-benefit-corporation-information-2024-06-15/\">Reuters</a></p>\n<p><img src=\"https://www.blognone.com/sites/default/files/externals/17cd0532ffe20b41cc985b71160806e7.jpg\" /></p>\n</div></div></div><div><div>Topics: </div><div><div><a href=\"/topics/sam-altman\">Sam Altman</a></div><div><a href=\"/topics/openai\">OpenAI</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9c9c456ad96a753d651e7d36423719a540d51cdc0855b894f5b33eec04ec6aa1","category":"Thai"}
{"title":"[ไม่ยืนยัน] ความสัมพันธ์ของ OpenAI กับ Microsoft มีประเด็นขัดแย้ง เห็นไม่ตรงกัน เพิ่มมากขึ้น","link":"https://www.blognone.com/node/142638","date":1729248332000,"content":"<div><div><div><p>The New York Times เผยแพร่รายงานจากการสอบถามพนักงาน 19 คน ใน OpenAI และไมโครซอฟท์ ที่เกี่ยวข้องในโครงการที่สองบริษัททำงานร่วมกัน พบว่าแม้ไมโครซอฟท์จะลงทุนใน OpenAI ไปเป็นเงินรวมแล้วถึง 13,000 ล้านดอลลาร์ มา<a href=\"https://www.blognone.com/node/110967\">ตั้งแต่</a> 5 ปีที่แล้ว ซึ่งทำให้ไมโครซอฟท์ได้เทคโนโลยี AI มาใช้กับผลิตภัณฑ์ ส่วน OpenAI ก็เข้าถึงทรัพยากรประมวลผลจำนวนมหาศาล ฟังดูเป็นความสัมพันธ์ที่สวยงามมาก แต่วันนี้ดูเหมือนทั้งสองบริษัทจะมีความขัดแย้งมากขึ้น</p>\n<p>รายงานบอกว่าความขัดแย้งของสองบริษัท เริ่มเกิดขึ้นหลังเหตุการณ์<a href=\"https://www.blognone.com/node/136804\">ไล่ออก</a>ซีอีโอ Sam Altman ทำให้ Satya Nadella ซีอีโอไมโครซอฟท์ประเมิน OpenAI ใหม่ และต้องการลดการพึ่งพาบริษัทนี้บริษัทเดียว</p>\n<p>ในช่วงที่ผ่านมา OpenAI พยายามเจรจากับไมโครซอฟท์เพื่อขอส่วนลดในการใช้ทรัพยากรประมวลผล AI และร้องขอจำนวนที่มากขึ้น ขณะเดียวกันไมโครซอฟท์ก็มองว่าบริษัท<a href=\"https://www.blognone.com/node/140399\">ต้องสร้างแผนกพัฒนา AI</a> ที่ยืนได้ด้วยตนเอง และลดการใช้เทคโนโลยีจาก OpenAI จึงทำให้การเจรจาต่อรองของสองบริษัทในหลายครั้งมีความตึงเครียดมากขึ้น ไมโครซอฟท์เองก็มีทีท่าไม่ต้องการเพิ่มเงินลงทุนใน OpenAI อีกด้วย</p>\n<p><img src=\"https://www.blognone.com/sites/default/files/externals/c26a0ed8eba58cd0b5a9a35e6930b771.png\" /></p>\n<p>เรื่องนี้หนักขึ้นอีกใน<a href=\"https://www.blognone.com/node/138795\">เดือนมีนาคม</a>ที่ผ่านมา เมื่อไมโครซอฟท์ใช้เงิน 650 ล้านดอลลาร์ ซื้อตัว Mustafa Suleyman ซีอีโอ Inflection AI และผู้ร่วมก่อตั้ง DeepMind รวมทั้งพนักงาน Inflection AI อีกจำนวนหนึ่งมาร่วมทีมใหม่ Microsoft AI สะท้อนว่าไมโครซอฟท์ต้องการสร้างฝ่าย AI ที่แข็งแกร่งขึ้นมาเอง และเรื่องนี้ทำให้ผู้บริหาร OpenAI หลายคนไม่พอใจ รายงานบอกว่ามีการประชุมครั้งหนึ่ง Suleyman ถึงกับต่อว่าพนักงาน OpenAI ว่าไม่สามารถพัฒนาเทคโนโลยีให้ไมโครซอฟท์ตามความร่วมมือได้เร็วพอ ขณะเดียวกัน OpenAI ก็โจมตีว่าพนักงานไมโครซอฟท์บางคนแอบดาวน์โหลดซอฟต์แวร์ภายใน OpenAI โดยไม่ทำตามขั้นตอนความปลอดภัย</p>\n<p>อีกสถานการณ์ที่ช่วยฉายภาพว่าความสัมพันธ์ของสองบริษัทไม่เหมือนเดิม คือเมื่อเดือนมิถุนายน ไมโครซอฟท์ได้ลงนามอนุญาตให้ OpenAI สามารถทำข้อตกลงใช้ทรัพยากรประมวลผล AI จากบริษัทอื่นคือ <a href=\"https://www.blognone.com/node/140317\">Oracle</a> ได้ ซึ่งรายงานบอกว่าราคาที่ OpenAI จ่ายให้ Oracle นั้นดีกว่าของไมโครซอฟท์ด้วย</p>\n<p>เรื่องนี้จึงอธิบายได้ว่าทำไมผู้ลงทุนใน OpenAI จากการ<a href=\"https://www.blognone.com/node/142340\">เพิ่มทุน</a>รอบล่าสุด จึงมีบริษัทอื่นเข้าร่วมทั้ง MGX, SoftBank, NVIDIA หรือแม้แต่<a href=\"https://www.blognone.com/node/141731\">แอปเปิล</a>ที่มีข่าว แต่สุดท้ายก็ไม่ได้มาลงทุน เพราะ OpenAI ก็ต้องการลดการพึ่งพาเงินจากไมโครซอฟท์เพียงรายเดียวนั่นเอง</p>\n<p>สุดท้าย The New York Times เปิดเผยว่าในสัญญาความร่วมมือระหว่าง OpenAI กับไมโครซอฟท์นั้น มีประเด็นเล็กที่อาจเป็นเรื่องใหญ่ได้ในอนาคต OpenAI ระบุว่าหากบริษัทสามารถพัฒนาปัญญาประดิษฐ์ที่มีความสามารถรอบด้านเหมือนมนุษย์หรือ AGI ได้เมื่อใด ไมโครซอฟท์จะถูกตัดการเข้าถึงเทคโนโลยีทุกอย่างของ OpenAI ทันที เพื่อความปลอดภัยว่าจะไม่มีใครนำเทคโนโลยีนี้ไปใช้ต่อในทางไม่เหมาะสมได้ ซึ่งการตัดสินว่ามี AGI นั้น ทางบอร์ดของ OpenAI จะเป็นคนตัดสินเอง</p>\n<p>ที่มา: <a href=\"https://www.nytimes.com/2024/10/17/technology/microsoft-openai-partnership-deal.html\">The New York Times</a></p>\n<p><img src=\"https://www.blognone.com/sites/default/files/externals/7f97ee8f7c54239a0b37ad2ea01506a1.jpg\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/microsoft\">Microsoft</a></div><div><a href=\"/topics/rumors\">Rumors</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"87e4188b7e66e61071c2de6d67dbbbbed25d37e769da335597c8f60db795331e","category":"Thai"}
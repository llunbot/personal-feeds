{"title":"Let's Encrypt เปลี่ยนแนวทางการออกใบรับรอง สุ่ม Intermediate Cert บีบให้คนเลิกทำ Key Pinning","link":"https://www.blognone.com/node/138915","date":1711495253000,"content":"<div><div><div><p>Let's Encrypt ประกาศออกใบรับรอง intermediate certificate ใหม่ทั้งหมดสิบใบ สำหรับสายกุญแจแบบ RSA-2048 จำนวน 5 ใบและ ECDSA อีก 5 โดยมีเป้าหมายจะใช้ใบรับรองเหล่านี้ในช่วงเวลาที่สั้นลง แถมยังมีระบบสุ่มใบรับรอง intermediate เพื่อบีบให้แอปต่างๆ เลิกทำ key pinning</p>\n<p>key pinning หรือ <a href=\"https://www.blognone.com/node/82129\">HTTP Public Key Pinning (HPKP)</a> เป็นเทคนิคการล็อกใบรับรองที่ตัวแอป เช่น เบราว์เซอร์ว่าให้เชื่อถือใบรับรองที่กำหนด หรือได้รับการรับรองจากใบรับรองอื่นที่กำหนดไว้ล่วงหน้าเท่านั้น และแอปจะไม่ยอมรับใบรับรองจากผู้ออกใบรับรองอื่นแม้จะมีการออกอย่างถูกต้องก็ตาม เทคนิคนี้ทำให้<a href=\"https://www.blognone.com/node/37825\">กูเกิลตรวจพบการออกใบรับรองของ DigiNotar ที่ถูกแฮกเมื่อปี 2011</a> เพราะ Chrome ในตอนนั้นล็อกใบรับรองของโดเมนกูเกิลเอาไว้ แต่ทุกวันนี้ระบบการออกใบรับรองรับนั้นมีระบบ certification tranparency (CT) ที่ตรวจสอบการออกใบรับรองผิดพลาดได้ง่ายกว่า เช่น <a href=\"https://crt.sh/?q=www.blognone.com\">ทุกคนสามารถดูได้ว่าใบรับรองของโดเมน www.blognone.com ที่เคยออกมานั้นมีใบรับรองใดบ้าง</a> แถมลดความผิดพลาดเมื่อเจ้าของโดเมนเองพยายามเปลี่ยนบริษัทผู้ออกใบรับรองแต่แอปกลับล็อกเอาไว้ ทำให้แอปใช้งานไม่ได้ <a href=\"https://www.blognone.com/node/96658\">กูเกิลเองเลิกใช้งานการทำ key pinning ตั้งแต่ปี 2018</a> แต่ก็ยังมีบริษัทจำนวนหนึ่งใช้งานอยู่</p>\n<p>แนวทางใหม่ของ Let's Encrypt จะใช้ intermediate certificate สองใบสำหรับแต่ละสาย สุ่มสลับกันไปมา ทำให้คาดเดาไม่ได้ว่าจะได้ใบรับรองจากสายไหน และรอบการเปลี่ยน intermediate certificate ก็จะลดลงจาก 5 ปีเหลือ 1 ปีเท่านั้น โดนตอนนี้ Let's Encrypt ออกบรับรองสำหรับปีหน้าเตรียมไว้แล้ว</p>\n<p>intermediate certificate ใหม่จะเริ่มถูกใช้ออกใบรับรองจริงในช่วงไม่กี่เดือนข้างหน้า แต่ยังไม่มีกำหนดวันชัดเจน</p>\n<p>ที่มา - <a href=\"https://letsencrypt.org/2024/03/19/new-intermediate-certificates\">Let's Encrypt</a></p>\n<p><img alt=\"No Description\" src=\"https://www.blognone.com/sites/default/files/externals/8aeecb3487fddb54d1fce0d5e5b22d2e.png\" /></p>\n</div></div></div><div><div>Topics: </div><div><div><a href=\"/topics/lets-encrypt\">Let's Encrypt</a></div><div><a href=\"/topics/digital-certificate\">Digital Certificate</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"79bc65275d7f6d0cc826a75f8cf0d6df596bedaece6062ad00a76090d1d83a6d","category":"Thai"}
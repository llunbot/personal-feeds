{"title":"Meta เปิดตัว V-JEPA โมเดล AI เรียนรู้ด้วยตนเองจากการดูข้อมูลวิดีโอ","link":"https://www.blognone.com/node/138241","date":1708095713000,"content":"<div><div><div><p>อาจเรียกได้ว่าเป็นวันของการปล่อยของด้าน AI นอกจาก Gemini 1.5 Pro <a href=\"https://www.blognone.com/node/138226\">จากกูเกิล</a> และ Sora <a href=\"https://www.blognone.com/node/138230\">จาก OpenAI</a> แล้ว Meta ก็เปิดตัว V-JEPA สถาปัตยกรรมตัวใหม่ของระบบการเรียนรู้ตนเอง สำหรับการพัฒนา AI ขั้นสูง</p>\n<p>โดย V-JEPA ซึ่งย่อมาจากคำว่า Video Joint Embedding Predictive Architecture พัฒนาโดยทีม AI ของ Meta ที่นำโดย <a href=\"https://www.blognone.com/node/96747\">Yann LeCun</a> ต้องการสร้างโมเดลเรียนรู้ของ AI ขั้นสูง เพื่อให้รองรับการทำความเข้าใจทุกอย่างในโลกได้ดียิ่งขึ้น โดยมีหลักคิดว่ามนุษย์เราเริ่มเรียนรู้สิ่งใหม่จากการดูและสังเกต โดยไม่จำเป็นต้องอ่านหนังสือจำนวนมากเพื่อจะเข้าใจทุกเรื่อง V-JEPA จึงออกแบบมาให้เรียนรู้และเข้าใจโลกในวิธีเดียวกับที่คนเรียนรู้ ประยุกต์ และคิดต่อยอด ในการแก้ปัญหาต่าง ๆ</p>\n<p>V-JEPA ใช้การเรียนรู้จากคลิปวิดีโอต่าง ๆ แล้วรู้จำ context โดยรวมในนั้น แล้วทำมาทดสอบกับวิดีโอที่ถูกปิดบางส่วน ซึ่ง V-JEPA สามารถเติมส่วนที่ขาดหายไปได้จากการเรียนรู้ ซึ่ง Meta อธิบายว่าโมเดลนี้ทำให้ไม่ต้องจดจำทุกรายละเอียด (ตัวอย่างที่ยกมาคือ รู้ว่าเป็นต้นไม้ก็พอ ไม่ต้องจำรายละเอียดใบไม้ทุกใบ) เพราะสิ่งที่ต้องการคือการเติมข้อมูลจากภาพรวมเท่านั้น โมเดลจึงใช้ข้อมูลตั้งต้นน้อยกว่า</p>\n<p>สถานะของ V-JEPA ยังเป็นโมเดลงานวิจัย ที่ต้องการแอพพลิเคชันที่นำไปต่อยอดการใช้งานด้านต่าง ๆ ผู้สนใจสามารถดาวน์โหลดเพื่อวิจัยพัฒนาต่อได้ที่ <a href=\"https://github.com/facebookresearch/jepa\">GitHub</a></p>\n<p>ที่มา: <a href=\"https://ai.meta.com/blog/v-jepa-yann-lecun-ai-model-video-joint-embedding-predictive-architecture/\">Meta</a></p>\n<p><img alt=\"No Description\" src=\"https://www.blognone.com/sites/default/files/externals/b75e3d517537bfa447112144dc0ee18f.png\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/llm\">LLM</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ac90c157503afc4b6b424e24d8412af909d827672ec7e8f33832c1bf7b45d7d6","category":"Thai"}
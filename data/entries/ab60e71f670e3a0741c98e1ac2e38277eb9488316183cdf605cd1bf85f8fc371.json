{"title":"MediaTek จับมือกูเกิล ปรับแต่งประสิทธิภาพเกมบน Android ให้เฟรมเรตดีขึ้น กินไฟน้อยลง","link":"https://www.blognone.com/node/138889","date":1711343466000,"content":"<div><div><div><p><a href=\"https://www.blognone.com/node/127693\">MediaTek เป็นผู้ผลิตชิป SoC สำหรับสมาร์ทโฟนแอนดรอยด์ ที่มีส่วนแบ่งตลาดรวมสูงสุด</a> โดยเฉพาะในตลาดล่างที่แข็งแกร่งมาก แต่ปัญหาอย่างหนึ่งของชิป MediaTek คืออาจยังติดขัดเรื่องงานประสิทธิภาพสูงๆ อย่างการเล่นเกม</p>\n<p>ล่าสุด MediaTek ประกาศความร่วมมือกับกูเกิล เพื่อปรับแต่งประสิทธิภาพการเล่นเกมบนชิป MediaTek ให้ดีขึ้น โดยฝั่งกูเกิลมีเฟรมเวิร์คชื่อ Android Dynamic Performance Framework (ADPF) ให้แอพหรือเกมสามารถตรวจเช็คสถานะอุณหภูมิของชิปแบบเรียลไทม์ เพื่อประเมินว่าควรเพิ่มหรือลดโหลดงานลง (เช่น ลดความละเอียดภาพเพื่อรักษาเฟรมเรต) ฝั่งของ MediaTek มีเฟรมเวิร์คคล้ายๆ กันคือ MediaTek Adaptive Gaming Technology (MAGT) โดยเฟรมเวิร์คสองตัวนี้จะทำงานร่วมกันได้</p>\n<p>สิ่งที่เกิดขึ้นคือ ADPF สามารถถึงข้อมูลบนชิป MediaTek ได้ละเอียดขึ้น เพื่อให้เกมพยากรณ์โหลดงานของชิปได้ล่วงหน้า (เช่น รันงานนี้ต่อได้แค่ไหนก่อนชิปเข้าสถานะ throttled) ผลจากการทำงานร่วมกัน ทำให้ชิป MediaTek สามารถเพิ่มเฟรมเรตของเดโมเกม Unity Boat Attack ได้อีก 8.5%, ลดการใช้พลังงานลง 12%, รันเกมได้นานขึ้น 25 นาที, ภาพรวมของเฟรมเรตนิ่งขึ้นกว่าเดิม (ดูกราฟประกอบ) ทั้งหมดนี้ฝั่งเกมไม่ต้องปรับแต่งค่าความละเอียดของภาพเลย</p>\n<p>ฟีเจอร์ ADPF รองรับเกมเอนจินยอดนิยม 3 ตัวคือ Unity, Unreal, Cocos Creator โดยใช้งานได้กับอุปกรณ์ส่วนใหญ่ที่เป็น Android 11 ขึ้นไป</p>\n<p>ที่มา - <a href=\"https://www.mediatek.com/blog/mediatek-and-google-collaborate-to-enhance-gaming-on-dimensity-powered-android-smartphones\">MediaTek</a>, <a href=\"https://developer.android.com/stories/games/mediatek-adpf\">Android Developers</a></p>\n<p><img alt=\"No Description\" src=\"https://www.blognone.com/sites/default/files/externals/10340b99516ed4ca15fc7646c2646814.jpeg\" /><img alt=\"No Description\" src=\"https://www.blognone.com/sites/default/files/externals/e74cc50cff6d44ac1abd030e5e0d8308.png\" /></p>\n</div></div></div><div><div>Topics: </div><div><div><a href=\"/topics/mediatek\">MediaTek</a></div><div><a href=\"/topics/games\">Games</a></div><div><a href=\"/topics/android\">Android</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ab60e71f670e3a0741c98e1ac2e38277eb9488316183cdf605cd1bf85f8fc371","category":"Thai"}
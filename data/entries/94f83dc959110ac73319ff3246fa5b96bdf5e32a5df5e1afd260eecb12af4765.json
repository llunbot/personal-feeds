{"title":"บริษัท Klarna นำ AI มาใช้ตอบคำถามลูกค้าแทนมนุษย์ เทียบเท่าการจ้างพนักงาน 700 คน","link":"https://www.blognone.com/node/138440","date":1709110520000,"content":"<div><div><div><p><a href=\"https://www.blognone.com/node/129325\">Klarna บริษัทซื้อของแบบผ่อนชำระ (Buy Now Pay Later) รายใหญ่ของยุโรป</a> เปิดเผยว่านำระบบ AI ของ OpenAI เข้ามาใช้ตอบคำถามของลูกค้า ตอนนี้การแชทของลูกค้าสัดส่วน 2 ใน 3 ถูกจัดการด้วย AI แล้ว คิดเป็นการสนทนา 2.3 ล้านครั้ง เทียบเท่าพนักงานเต็มเวลาทำงาน 700 คน ช่วยประหยัดเงินให้บริษัทได้ 40 ล้านดอลลาร์</p>\n<p>ระบบแชทของ Klarna อยู่ในแอพโดยตรง ถูกใช้กับลูกค้าใน 23 ประเทศ รองรับ 35 ภาษา ทำงานได้ตลอด 24 ชั่วโมง ในแง่คุณภาพการตอบคำถามถือว่าเทียบเท่ามนุษย์ (ประเมินจากคะแนนความพึงพอใจของลูกค้า) การใช้ AI ตอบคำถามยังช่วยลดระยะเวลาแชทเฉลี่ยของลูกค้าลง จากเดิม 11 นาที สามารถปิดจบงานได้ภายใน 2 นาที</p>\n<p>ประเด็นเรื่อง AI จะมาทำให้มนุษย์ตกงานหรือไม่ เป็นสิ่งที่ยังถกเถียงกันอยู่มาก กรณีของ Klarna นั้นไม่ได้ระบุว่ามีการปลดพนักงานเดิมออกด้วยหรือไม่ แต่อย่างน้อยก็ชัดเจนว่าไม่ต้องจ้างพนักงานใหม่เพิ่มอีกแล้ว</p>\n<p>ที่มา - <a href=\"https://www.klarna.com/international/press/klarna-ai-assistant-handles-two-thirds-of-customer-service-chats-in-its-first-month/\">Klarna</a></p>\n<p><img alt=\"No Description\" src=\"https://www.blognone.com/sites/default/files/externals/0b65b0d34e932e9b0727878a22ef70c1.jpeg\" /></p>\n</div></div></div><div><div>Topics: </div><div><div><a href=\"/topics/klarna\">Klarna</a></div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"94f83dc959110ac73319ff3246fa5b96bdf5e32a5df5e1afd260eecb12af4765","category":"Thai"}
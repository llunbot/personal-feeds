{"title":"เกาหลีใต้ พบ DeepSeek ส่งข้อมูลส่วนตัวของผู้ใช้ ไปยังบริษัทจีนและสหรัฐฯ","link":"https://www.blognone.com/node/146042","date":1745512869000,"content":"<div><div><div><p>สำนักงานคณะกรรมการคุ้มครองข้อมูลส่วนบุคคล (PIPC) ของเกาหลีใต้พบว่า DeepSeek ละเมิดกฎความเป็นส่วนตัว หลังส่งข้อมูลผู้ใช้งานไปต่างประเทศโดยไม่ได้รับความยินยอมอย่างเหมาะสม</p>\n<p>DeepSeek เคยเปิดตัวในเกาหลีใต้เมื่อเดือนมกราคม ตอนนั้นบริษัทมีการเก็บและส่งข้อมูลต่าง ๆ เช่น คำสั่งที่ผู้ใช้พิมพ์ใน AI, ข้อมูลอุปกรณ์, และการใช้งานแอป ไปยังบริษัทในจีนและสหรัฐฯ</p>\n<p>หนึ่งในบริษัทก็คือ Beijing Volcano Engine Technology ผู้ให้บริการคลาวด์จากจีน และเป็นบริษัทที่ทางการเกาหลีบอกว่า เป็นบริษัทที่ถูกแยกออกมาจาก ByteDance แล้ว แม้จะมีความเกี่ยวโยงกันมาก่อน</p>\n<p>ต่อมา <a href=\"https://www.blognone.com/node/144735\">DeepSeek ถูกถอนตัวในเกาหลีใต้</a> หลังจากหน่วยงานเริ่มตั้งคำถามเกี่ยวกับความปลอดภัยของข้อมูล โดยผู้ใช้งานไม่รู้เรื่องนี้เลย และก็ไม่ได้ให้ความยินยอมตั้งแต่แรก</p>\n<p>ด้าน DeepSeek ยอมรับว่า ไม่ได้ปฏิบัติตามกฎคุ้มครองข้อมูลของประเทศจริง โดยอ้างว่าที่ส่งข้อมูลไปนั้น เป็นเพราะต้องการปรับปรุงความปลอดภัย และประสบการณ์ใช้งานของผู้ใช้ ซึ่งต่อมาบริษัทระบุว่า ได้หยุดส่งข้อมูลไป Volcano Engine ตั้งแต่วันที่ 10 เมษายน</p>\n<p>เคสนี้ทำให้เกิดความกังวลเกี่ยวกับความปลอดภัยของข้อมูลอีกครั้ง โดย PIPC กำลังสั่งให้ DeepSeek ลบข้อมูลทั้งหมดที่เคยส่งไปให้ Volcano Engine แล้ว และสั่งให้ตั้งกระบวนการถูกต้องตามกฎหมาย ก่อนจะโอนข้อมูลส่วนบุคคลไปต่างประเทศอีกครั้ง</p>\n<p>ไม่ใช่แค่เกาหลีใต้เท่านั้น ที่สั่งห้ามใช้ DeepSeek เพราะไต้หวัน ออสเตรเลีย และ<a href=\"https://www.blognone.com/node/145146\">สหรัฐฯ</a> ก็สั่งห้ามใช้ DeepSeek บนอุปกรณ์ของราชการไปแล้ว แม้กระทรวงการต่างประเทศของจีนยืนยันว่า รัฐบาลจีนไม่มีนโยบายให้บริษัทเก็บหรือจัดเก็บข้อมูลอย่างผิดกฎหมาย</p>\n<p>ที่มา: <a href=\"https://www.cnbc.com/2025/04/24/south-korea-says-deepseek-transferred-user-data-to-china-us-without-consent.html\">CNBC</a> และ <a href=\"https://asia.nikkei.com/Business/Technology/Artificial-intelligence/DeepSeek-transferred-user-data-prompts-without-consent-South-Korea\">Nikkei Asia</a></p>\n<p><img src=\"https://www.blognone.com/sites/default/files/externals/8775d6905a034e7d045e2445c66d8bc0.jpeg\" alt=\"DeepSeek\" /></p>\n</div></div></div><div><div>Topics: </div><div><div><a href=\"/topics/south-korea\">South Korea</a></div><div><a href=\"/topics/deepseek\">DeepSeek</a></div><div><a href=\"/topics/china\">China</a></div><div><a href=\"/topics/united-states\">United States</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ba75c686ca2ae1e7662b6d62f044e543e42184e6267f108c7f42b97f40fe5f3e","category":"Thai"}
{"title":"ไมโครซอฟท์ประกาศนำ 4 เกมลงคอนโซลค่ายอื่น ต้องเป็นเกมบน Xbox ที่เก่าเกิน 1 ปี","link":"https://www.blognone.com/node/138227","date":1708037705000,"content":"<div><div><div><p>เป็นไปตามคาด Xbox ประกาศนำเกมลงคอนโซลค่ายอื่น โดยระบุคร่าวๆ ว่ากำลังเตรียมนำ 4 เกมลงแพลตฟอร์มอื่น แต่ยังไม่ระบุชื่อและแพลตฟอร์มว่ามีอะไรบ้างในตอนนี้</p>\n<p>Phil Spencer ซีอีโอของ Microsoft Gaming ตอบชัดเจนว่าไม่ใช่เกมใหญ่อย่าง Starfield และ Indiana Jones แต่บอกกว้างๆ ว่าเป็นต้องเป็นเกมเก่าที่มีให้เล่นบนคอนโซล Xbox นานเกิน 1 ปีแล้วเท่านั้น โดย 2 เกมแรกเป็นเกมที่คนเล่นไม่มากนัก (hidden gems) และควรค่าแก่การมีผู้เล่นที่กว้างขึ้น (ข่าวลือบอกว่าเป็น Hi-Fi Rush และ Pentiment) กับอีก 2 เกมเป็นแนว live service ที่จะได้ประโยชน์จากชุมชนผู้เล่นที่ใหญ่ขึ้น (ข่าวลือบอกว่า Sea of Thieves และ Grounded - <a href=\"https://www.theverge.com/2024/2/15/24073691/microsoft-xbox-games-ps5-nintendo-switch-exclusivity\">The Verge</a>)</p>\n<p>ไมโครซอฟท์อธิบายเหตุผลที่ทำแบบนี้ เป็นเพราะต้องการขยายฐานผู้เล่นของตัวเองให้กว้างขึ้น และหารายได้เพิ่มเติมเพื่อนำกลับไปลงทุนในเกมอื่นๆ ต่อไป ตอนนี้ตามแผนยังมีแค่ 4 เกมเท่านั้น</p>\n<p>ไมโครซอฟท์ยังยืนยันว่ายุทธศาสตร์ด้านเกมในภาพรวมยังเหมือนเดิม การเล่นเกมของไมโครซอฟท์บนคอนโซล Xbox จะยังให้ประสบการณ์ดีที่สุด สะดวกที่สุด คุ้มค่าที่สุด และยืนยันว่า Game Pass จะมีเฉพาะบนแพลตฟอร์ม Xbox เพียงอย่างเดียว</p>\n<p>Spencer ยังแสดงความเห็นว่า ทิศทางของอุตสาหกรรมเกมมุ่งไปชัดเจนว่าเกม 1st party ลงแพลตฟอร์มเดียวจะเหลือน้อยลงเรื่อยๆ เราจะเห็นเกมเหล่านี้ลงหลายแพลตฟอร์มมากขึ้น (<a href=\"https://www.blognone.com/node/138203\">โซนี่ก็เพิ่งประกาศทิศทางแบบเดียวกัน ว่าจะนำ 1st party ลงแพลตฟอร์มอื่นมากขึ้น</a>)</p>\n<p>ที่มา - <a href=\"https://news.xbox.com/en-us/2024/02/15/xbox-promise-bring-more-games-to-more-players/\">Xbox</a></p>\n<blockquote><p>Today we’re also continuing our commitment to expanding the communities we reach. We are in the process of bringing 4 Xbox games to other platforms.These are games which have been available to Xbox players for at least a year — including hidden gems that deserve to be…</p>\n<p>— Xbox (@Xbox) <a href=\"https://twitter.com/Xbox/status/1758220201659965492?ref_src=twsrc%5Etfw\">February 15, 2024</a></p></blockquote>\n<p><img alt=\"No Description\" src=\"https://www.blognone.com/sites/default/files/externals/1965e2633b808ab4a404f06f9fa2f7c4.jpeg\" /></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/games\">Games</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a490b1b1411c35008d5d44417d64f6bfcc3dd424998f7557bf1e4f72e54b892b","category":"Thai"}
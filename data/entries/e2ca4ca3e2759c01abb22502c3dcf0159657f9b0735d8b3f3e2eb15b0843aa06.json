{"title":"อุตสาหกรรมบันเทิงจงระวัง Hollywood เริ่มทดลองให้ AI เขียนบทจากหนังสือแล้ว","link":"https://www.blognone.com/node/133708","date":1683354459000,"content":"<div><div><div><p>ข่าวนี้เป็นข่าวจากแวดวงอุตสาหกรรมบันเทิงของอเมริกาอย่าง Hollywood ครับ ซึ่งเป็นเวลาหลายสัปดาห์แล้วที่หลายสตูดิโอสร้างภาพยนตร์ทั้งแบบฉายโรงหนัง หรือตามสตรีมมิ่งต่าง ๆ เริ่มมีแผนการที่จะใช้ AI เขียนบทจากหนังสือหรือ IP อื่น ๆ ที่เป็นสาธารณสมบัติกันแล้ว</p>\n<p>โดยวิธีการที่สตูดิโอต่าง ๆ เริ่มทดลองใช้ คือ การให้ AI เขียนบทจากหนังสือ หรือบทประพันธ์อื่น ๆ แล้วจากนั้นจะจ้าง<strong>นักเขียนจริง ๆ</strong> มาขัดเกลาบทที่ AI เขียนอีกที โดยก่อนหน้านี้สมาคมนักเขียนแห่งอเมริกา หรือ WGA (Writers Guild of America) เคยตั้งเงื่อนไขไว้ว่างานที่เขียนโดย AI <a href=\"https://www.blognone.com/node/133138\">จะไม่ถือว่าเป็น เนื้อหาวรรณกรรม หรือ เนื้อหาต้นฉบับ</a></p>\n<p><img alt=\"No Description\" src=\"https://www.blognone.com/sites/default/files/externals/7f6115c771ba8fb8cc4239af64f1137d.jpg\" /><em>ภาพของ AI ที่มีชื่อว่า HAL 9000 จากหนังคลาสสิกเรื่อง 2001: A Space Odyssey</em></p>\n<p>ประเด็นนี้ทำให้เหล่านักเขียนในสหรัฐอเมริกา และ WGA ร่วม 9,000 คน ที่กำลังประท้วงหยุดงานจากปัญหาเรื่องค่าจ้างและ สวัสดิการต่าง ๆ หยิบ AI มาเป็นประเด็นสำคัญในการประท้วงในทันที เนื่องจากพวกเขามองว่า อาชีพนักเขียนบทภาพยนตร์ และโทรทัศน์ของพวกเขากำลังตกอยู่ในอันตราย</p>\n<p>ซึ่งการประท้วงดังกล่าวเป็นการประท้วงที่ใหญ่ที่สุดในรอบ 15 ปี ส่งผลให้อุตสาหกรรมบันเทิงในสหรัฐช่วงนี้หยุดชะงักลง ไม่ว่าเป็นรายการดังอย่าง Saturday Night Live หรือ รายการ Late Night Show ของ Jimmy Kemmel ต่างก็ได้รับผลกระทบไปตาม ๆ กัน</p>\n<p>อีกประเด็นที่น่าสนใจคือ เมื่อเร็ว ๆ นี้คุณ <strong>Joe Russo</strong> (ผู้กำกับภาพยนตร์ Avengers Infinity War และ Endgame) ที่อยู่ในคณะกรรมการของบริษัท AI หลายแห่ง ได้ออกมาชื่นชม AI ที่งาน Sands International Film Festival ว่า “เราสามารถใช้ AI เพื่อสร้างหรือพัฒนาการเล่าเรื่องของคุณได้ ซึ่งมันจะทำให้เรื่องราวของคุณพัฒนาอยู่ตลอด ไม่ว่าจะเป็นใน เกม, ภาพยนตร์ หรือรายการทีวีก็ตาม”</p>\n<p>ที่มา - <a href=\"https://abovetheline.com/2023/05/04/ai-revolution-at-studios-disney-bob-iger-can-stop-it/\">Above the line</a></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/wga\">WGA</a></div><div><a href=\"/topics/chatgpt\">ChatGPT</a></div><div><a href=\"/topics/openai\">OpenAI</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e2ca4ca3e2759c01abb22502c3dcf0159657f9b0735d8b3f3e2eb15b0843aa06","category":"Thai"}
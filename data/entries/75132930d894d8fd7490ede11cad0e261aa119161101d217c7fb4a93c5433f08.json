{"title":"ทีมวิจัย Hugging Face เปิดโครงการ Open-R1 เตรียมทำซ้ำ DeepSeek-R1 เต็มรูปแบบ","link":"https://www.blognone.com/node/144365","date":1738063242000,"content":"<div><div><div><p>ทีมวิจัยจาก Hugging Face ประกาศโครงการ Open-R1 พยายามฝึกโมเดลใหม่ที่เทียบเท่ากับ DeepSeek-R1 แต่มีชุดข้อมูลเปิดให้คนอื่นไปทำซ้ำได้</p>\n<p>หลักการของ DeepSeek-R1 ในแกนกลางนั้นตรงไปตรงมา คือผู้ฝึกมีชุดข้อมูลการให้เหตุผลในการแก้ปัญหาไว้ล่วงหน้า จากนั้นพยายามฝึกโมเดล LLM ปกติสักตัว โดยให้รางวัลการให้เหตุผลแบบ reinforcement learning (RL) แบบเดียวกับการให้รางวัล AI เล่นเกมที่ให้รางวัลเมื่อเล่นชนะ</p>\n<p>แม้ DeepSeek-R1 จะเปิดโค้ดสำหรับรันโมเดล แต่ก็ไม่ได้เปิดเผยชุดข้อมูลเอาไว้ รวมถึงไม่ได้เปิดโค้ดสำหรับการฝึกโมเดล การศึกษาโมเดลจึงทำได้เฉพาะในแง่การใช้งานเท่านั้น การสร้างชุดข้อมูลเปิดพร้อมกับโค้ดฝึกให้ทุกคนใช้งานจะเปิดให้มีการพัฒนาโมเดลแบบนี้กว้างขึ้นมาก</p>\n<p>แนวทางการพัฒนา Open-R1 แบ่งออกเป็น 3 ขั้น ได้แก่</p>\n<ol>\n<li>สร้างชุดข้อมูลการให้เหตุผล โดยใช้ข้อมูลจากเอาท์พุตของ DeepSeek-R1 เอง</li>\n<li>สร้างโค้ดการฝึกแบบ RL ที่สามารถฝึกโมเดล LLM อื่นให้สามารถให้เหตุผลแบบเดียวกันได้</li>\n<li>สาธิตการสร้างโมเดลแบบเดียวกับ DeepSeek-R1 เต็มรูปแบบ</li>\n</ol>\n<p>หากทีมงานสามารถสร้างชุดข้อมูลและฝึกโมเดลสาธิตได้สำเร็จก็จะเปิดทางการพัฒนาโมเดลให้เหตุผลแบบอื่นๆ ต่อไป เช่น การให้เหตุผลทางการแพทย์ที่โมเดลสามารถคิดแนวทางวินิจฉัยต่างๆ เป็นขั้นตอนก่อนจะทำนายโรคหรือแนะนำการรักษา</p>\n<p>ตอนนี้โครงการยังเป็นเพียงช่วงเริ่มต้นแต่ก็มีดาวบน GitHub ถึงหมื่นดาวแล้ว</p>\n<p>ที่มา - <a href=\"https://huggingface.co/blog/open-r1\">HuggingFace</a></p>\n<p><img alt=\"No Description\" src=\"https://www.blognone.com/sites/default/files/externals/e666b145658f5291f83569975f5d1e66.png\" /></p>\n</div></div></div><div><div>Topics: </div><div><div><a href=\"/topics/hugging-face\">Hugging Face</a></div><div><a href=\"/topics/deepseek\">DeepSeek</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"75132930d894d8fd7490ede11cad0e261aa119161101d217c7fb4a93c5433f08","category":"Thai"}
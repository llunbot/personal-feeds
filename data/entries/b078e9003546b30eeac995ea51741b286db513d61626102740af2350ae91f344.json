{"title":"Synology เปิดตัว BeeStation Plus คลาวด์ส่วนตัวขนาด 8 TB สำหรับการใช้งานทั่วไป","link":"https://www.blognone.com/node/146820","date":1749184526000,"content":"<span>Synology เปิดตัว BeeStation Plus คลาวด์ส่วนตัวขนาด 8 TB สำหรับการใช้งานทั่วไป</span>\n\n  <div>\n    <div>Body</div>\n              <div><p>จากการ<a href=\"https://brandinside.asia/synology-computex-2025\">เปิดตัว</a>ผลิตภัณฑ์ของ Synology ภายในงาน Computex 2025 เมื่อปลายเดือนที่ผ่านมา หนึ่งในแนวโน้มที่น่าสนใจที่ Blognone สังเกตเห็นจากการเข้าร่วมงานในครั้งนี้คือ เทรนด์การใช้ที่เก็บข้อมูลที่เชื่อมต่อกับเครือข่าย (NAS: Network-attached storage) เพื่อสร้างคลาวด์ส่วนตัว เริ่มได้รับความสนใจจากผู้ใช้ครัวเรือนหรือธุรกิจขนาดเล็ก จากเดิมที่ผู้ใช้มักเป็นธุรกิจขนาดกลาง ๆ ขึ้นไป</p>\n<p>ธัชวรรณ ชินชนากานต์ ผู้จัดการฝ่ายการขายระดับภูมิภาค เล่าให้ฟังว่า ตอนนี้ตลาด NAS เติบโตสูงในหลายประเทศ ทั้งสหรัฐฯ เยอรมนี ฝรั่งเศส ญี่ปุ่น และไทย โดยยอดขายของ Synology ในไทยเติบโต 250% ในเวลา 5 ปี และมีสัดส่วนยอดขายจากตลาดผู้บริโภคที่ 25% ในปี 2024 สูงกว่าค่าเฉลี่ยอาเซียนที่ 20%</p>\n<p><img src=\"https://assets.brandinside.asia/uploads/2025/06/1000018420.png\" alt=\"Synology\" /></p>\n<p>สำหรับจุดที่ทำให้เทรนด์การใช้คลาวด์ส่วนตัวเป็นที่สนใจมากขึ้น รหัท บุญตันจีน ผู้จัดการฝ่ายขายประเทศไทย บอกว่ามาจากหลายเหตุผลประกอบกัน ได้แก่ การทำงานแบบ Work from Home ที่ทำให้ข้อมูลหลาย ๆ ส่วนต้องขึ้นไปอยู่บนคลาวด์ ราคาพื้นที่จัดเก็บบนคลาวด์สาธารณะที่เพิ่มต่อเนื่องและต้องจ่ายแบบ Subscription ตลอดจนความต้องการเป็นเจ้าของข้อมูลแบบ 100%</p>\n<p>ในงาน Computex 2025 ล่าสุด Synology ได้เปิดตัวผลิตภัณฑ์ทั้งในกลุ่มตลาดองค์กร เช่น <a href=\"https://www.blognone.com/node/146617\"><strong>PAS7700</strong></a> โซลูชัน NVMe Storage แบบ Active-active และ <a href=\"https://www.blognone.com/node/146628\"><strong>C2 Surveillance</strong></a> แพลตฟอร์ม VSaaS (Video Surveillance as a Service)</p>\n<p><img src=\"https://assets.brandinside.asia/uploads/2025/06/1000018423.png\" alt=\"Synology\" /></p>\n<p>แต่ผลิตภัณฑ์ที่น่าสนใจอีกตัวหนึ่งคือ BeeStation Plus ที่อัปเกรดความจุจากรุ่นเดิม 4 TB เป็น 8 TB ซึ่งอาจสะท้อนว่า นอกจากลูกค้าระดับ Consumer จะมีสัดส่วนไม่น้อยแล้ว ลูกค้ากลุ่มนี้ยังมีความต้องการใช้งานคลาวด์ส่วนตัวที่ใหญ่ขึ้นอีกด้วย</p>\n<p><strong>BeeStation Plus</strong> จาก Synology เป็น NAS สำหรับผู้ใช้งานทั่วไปที่มาพร้อมความจุ 8 TB เน้นการใช้งานแบบเสียบและใช้งานได้ทันที สำหรับผู้ใช้ทั่วไปที่ไม่มีความรู้ทางเทคนิค</p>\n<p>รายละเอียดของ BeeStation Plus มีดังนี้</p>\n<ul>\n<li>รองรับผู้ใช้งานได้สูงสุด 8 คน</li>\n<li>สำรองข้อมูลจากหลายแหล่งโดยอัตโนมัติ ทั้งจากโทรศัพท์ คอมพิวเตอร์ คลังภาพถ่ายบนคลาวด์ หรืออุปกรณ์จัดเก็บข้อมูลภายนอก</li>\n<li>มาพร้อมกับระบบ AI ในเครื่อง ค้นหาภาพถ่ายของบุคคลหรือวัตถุต่าง ๆ โดยไม่ต้องส่งข้อมูลไปยังคลาวด์ภายนอก</li>\n<li>สามารถจัดระเบียบไฟล์ที่มาจากคลาวด์ไดรฟ์ ฮาร์ดไดรฟ์ภายนอก หรือคอมพิวเตอร์</li>\n<li>รองรับ Plex Media Server สร้างสตรีมมิงส่วนตัวจากภาพยนตร์ รายการทีวี และวิดีโอส่วนตัว และเข้าได้ผ่านทีวี โทรศัพท์ หรือแท็บเล็ต</li>\n<li>มีระบบกู้คืนข้อมูลแบบสแนปช็อต</li>\n<li>สามารถเชื่อมต่อกับกล้องวงจรปิดของ Synology เพื่อสร้างระบบเฝ้าระวังอัจฉริยะในบ้าน</li>\n</ul>\n<p>อ้างอิง: Synology</p>\n</div>\n          </div>\n<span><a href=\"https://www.blognone.com/user/sanitrachata\">sanitrachata</a></span>\n<span><time>Fri, 06/06/2025 - 11:35</time>\n</span>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b078e9003546b30eeac995ea51741b286db513d61626102740af2350ae91f344","category":"Thai"}
{"title":"[ไม่ยืนยัน] Apple ปรับตำแหน่งผู้บริหารที่เกี่ยวข้องกับ Siri แล้ว ให้หัวหน้าทีม Vision Pro มาดูต่อ","link":"https://www.blognone.com/node/145377","date":1742520290000,"content":"<div><div><div><p>เรื่องนี้เป็นข่าวต่อเนื่องจากสถานการณ์ในแอปเปิล หลังบริษัทประกาศ<a href=\"https://www.blognone.com/node/145143\">เลื่อน</a>การปล่อยฟีเจอร์ใหม่ของ Siri แบบไม่มีกำหนด และ<a href=\"https://www.blognone.com/node/145149\">อาจช้าไปถึงปี 2027</a> แถมผู้บริหารบางคนอาจต้อง<a href=\"https://www.blognone.com/node/145283\">แสดงความรับผิดชอบ</a>ต่อเรื่องที่เกิดขึ้น</p>\n<p>Mark Gurman แห่ง Bloomberg เจ้าเก่า รายงานข้อมูลจากแหล่งข่าวว่าแอปเปิลเริ่มการปรับตำแหน่งผู้บริหารระดับสูง ซึ่งเป็นผลจากการเลื่อนออกฟีเจอร์ Siri ซึ่งคนที่รับไปเต็มที่สุดคือ John Giannandrea หัวหน้าฝ่าย AI โดยถูกย้ายไปดูแลงานวิจัยพัฒนา AI และศึกษาโอกาสในธุรกิจหุ่นยนต์ที่เคยมีข่าวก่อนหน้านี้ แหล่งข่าวบอกว่าแอปเปิลไม่เลือกไล่เขาออกจากบริษัท เพราะจะทำให้ภาพของบริษัทเรื่อง AI ดูแย่ลงไปอีก ทั้งนี้ Giannandrea เป็นอดีตหัวหน้าฝ่ายระบบค้นหาและ AI ที่กูเกิล เขาจึงเป็นที่จับตามากเมื่อ<a href=\"https://www.blognone.com/node/103748\">ย้ายมาแอปเปิลตั้งแต่ปี 2018</a></p>\n<p>ผู้บริหารคนใหม่ที่มารับผิดชอบดูแลพัฒนา Siri คือ Mike Rockwell ซึ่งปัจจุบันรับผิดชอบผลิตภัณฑ์ Vision Pro ตำแหน่งใหม่นี้เขาจะขึ้นตรงกับ Craig Federighi หัวหน้าฝ่ายซอฟต์แวร์ โดยผู้บริหารระดับสูงมองว่าแม้ Vision Pro ยังไม่ใช่สินค้าที่ประสบความสำเร็จ แต่ Rockwell แสดงให้เห็นว่าเขาสามารถสร้างผลิตภัณฑ์ใหม่จากศูนย์ ที่ต้องบริหารการพัฒนากับทีมวิศวกรขนาดใหญ่ รวมทั้งแก้ปัญหาที่ซับซ้อนและเป็นปัญหาใหม่ได้ อย่างไรก็ตามการเปลี่ยนแปลงสามารถมองเป็นการเดิมพันได้เช่นกันเพราะ Rockwell ไม่มีพื้นฐานด้าน AI มานัก</p>\n<p>การเปลี่ยนแปลงนี้ทำให้ Rockwell เป็นหัวหน้าทีม Siri คนที่ 5 ของแอปเปิล โดย <a href=\"https://www.blognone.com/node/26843/\">Siri เปิดตัวในปี 2011</a> ภายใต้การนำของ Scott Forstall จากนั้นหนึ่งปีให้ <a href=\"https://www.blognone.com/node/37573\">Eddy Cue รับผิดชอบ</a> และเป็น <a href=\"https://www.blognone.com/node/95188\">Federighi</a> ในปี 2017 ส่วนคนล่าสุดคือ Giannandrea</p>\n<p>แอปเปิลยังย้ายทีมผู้บริหารจาก Vision Pro มาอยู่ในทีม Siri ใหม่ของ Rockwell ด้วยเช่น Aimee Nugent และ <a href=\"https://www.blognone.com/node/144301\">Kim Vorrath</a> ซึ่งคู่เคยร่วมพัฒนา Vision Pro มาด้วยกัน</p>\n<p>ที่มา: <a href=\"https://www.bloomberg.com/news/articles/2025-03-20/apple-vision-pro-chief-mike-rockwell-named-siri-head-giannandrea-keeps-ai-role\">Bloomberg</a></p>\n<p><img src=\"https://www.blognone.com/sites/default/files/externals/9c8585f7ac883fcde613c93fb3958c96.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/rumors\">Rumors</a></div><div><a href=\"/topics/siri\">Siri</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/apple-intelligence\">Apple Intelligence</a></div><div><a href=\"/topics/management\">Management</a></div><div><a href=\"/topics/vision-pro\">Vision Pro</a></div><div><a href=\"/topics/craig-federighi\">Craig Federighi</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"970c42473cb17899fb747d33a05c8b37a62505f8bb95e501d2e8bb9730bc1950","category":"Thai"}
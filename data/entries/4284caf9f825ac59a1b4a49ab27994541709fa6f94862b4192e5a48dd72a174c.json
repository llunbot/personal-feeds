{"title":"บริษัทพันธุกรรม 23andMe โดนแฮ็กระบบ ข้อมูลลูกค้ารั่วไหล 6.9 ล้านคน","link":"https://www.blognone.com/node/137088","date":1701748283000,"content":"<div><div><div><p>บริษัทข้อมูลพันธุกรรม 23andMe ประกาศว่ามีแฮ็กเกอร์เจาะระบบ ได้ข้อมูลพันธุกรรมไปทั้งหมด 6.9 ล้านคน โดยการเจาะระบบเกิดขึ้นตั้งแต่เดือนตุลาคม 2023 ตอนแรกทาง 23andMe บอกว่ามีผู้ใช้โดนขโมยข้อมูล 14,000 คน แต่เมื่อสอบสวนอย่างละเอียดมากขึ้นก็พบว่ามีผู้ได้รับผลกระทบเป็นจำนวนมาก</p>\n<p>บริษัท 23andMe ก่อตั้งในปี 2006 โดย Anne Wojcicki อดีตภรรยาของ Sergey Brin ผู้ก่อตั้งกูเกิล (เธอยังเป็นน้องสาวของ <a href=\"https://www.blognone.com/node/132663\">Susan Wojcicki อดีตซีอีโอ YouTube</a>) รูปแบบธุรกิจเป็นการตรวจสอบ DNA ด้วยน้ำลาย เพื่อตามหาบรรพบุรุษ-รู้จักร่างกายของตัวเอง บริษัทเข้าขายหุ้นในตลาดหลักทรัพย์ Nasdaq ในปี 2021 โดยใช้ตัวย่อว่า ME</p>\n<p>23andMe มีบริการชื่อ DNA Relatives เปิดให้ใครก็ได้มาเผยแพร่ข้อมูลพันธุกรรม เพื่อตามหาญาติหรือบรรพบุรุษ ผู้ใช้กลุ่มนี้มีจำนวน 5.5 ล้านคนที่ถูกเข้าถึงข้อมูลส่วนตัว ประกอบด้วยชื่อ ปีเกิด สถานะความสัมพันธ์ สัดส่วน DNA ที่แชร์กับญาติ และตำแหน่งที่อยู่อาศัย</p>\n<p>นอกจากนี้ยังมีผู้ใช้อีกกลุ่มจำนวน 1.4 ล้านคน ที่มีข้อมูลเครือญาติ (Family Tree) ในระบบ และข้อมูลเหล่านี้ถูกเข้าถึงเพิ่มเติมด้วย รวมผู้ใช้จำนวน 6.9 ล้านคนที่ได้รับผลกระทบ</p>\n<p>23andMe ระบุว่าได้แจ้งเตือนไปยังผู้ใช้กลุ่มนี้แล้ว และบังคับเปิดใช้งาน two-step verifications กับผู้ใช้ทุกคน</p>\n<p><img alt=\"No Description\" src=\"https://www.blognone.com/sites/default/files/externals/d418683f5f7894c055f015f237eb2621.jpg\" /></p>\n<p>ที่มา - <a href=\"https://blog.23andme.com/articles/addressing-data-security-concerns\">23andMe</a>, <a href=\"https://techcrunch.com/2023/12/04/23andme-confirms-hackers-stole-ancestry-data-on-6-9-million-users/\">TechCrunch</a>, <a href=\"https://arstechnica.com/tech-policy/2023/12/hackers-stole-ancestry-data-of-6-9-million-users-23andme-finally-confirmed/\">Ars Technica</a></p>\n</div></div></div><div><div>Topics: </div><div><div><a href=\"/topics/23andme\">23andMe</a></div><div><a href=\"/topics/hacking\">Hacking</a></div><div><a href=\"/topics/genetics\">Genetics</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4284caf9f825ac59a1b4a49ab27994541709fa6f94862b4192e5a48dd72a174c","category":"Thai"}
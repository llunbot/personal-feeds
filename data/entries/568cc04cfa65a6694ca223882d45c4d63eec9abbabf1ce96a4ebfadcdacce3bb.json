{"title":"ไมโครซอฟท์นำเกม Avowed ขายบน Battle.net ถือเป็นเกมแรกที่ไม่ใช่ของ Activision Blizzard","link":"https://www.blognone.com/node/143162","date":1731766508000,"content":"<div><div><div><p>ไมโครซอฟท์นำเกม Avowed ของ Obsidian Entertainment <a href=\"https://us.shop.battle.net/en-us/product/avowed\">ไปขายบนแพลตฟอร์ม Battle.net ของ Blizzard</a> ซึ่งถือเป็นครั้งแรกที่มีเกมนอกค่าย Activision Blizzard ไปขายบน Battle.net ด้วย</p>\n<p>Battle.net เป็นเซิร์ฟเวอร์เกมออนไลน์ยุคแรกๆ เปิดบริการมาตั้งแต่ปี 1996 พร้อมกับ Diablo ภาคแรก หลังจากนั้นก็พัฒนาเรื่อยมา โดยมีทั้งส่วนที่เป็นระบบเกมออนไลน์ และส่วนที่เป็นร้านขายเกมดิจิทัล แต่ที่ผ่านมามีเฉพาะเกมของ Blizzard เอง (World of Warcraft, Starcraft, Diablo) และ Activision (Call of Duty, Crash Bandicoot) เท่านั้น</p>\n<p>จู่ๆ ไมโครซอฟท์ก็ประกาศนำเกม Avowed ไปขายบน Battle.net เคียงคู่ไปกับแอพ Xbox บนวินโดวส์ และ Steam ตามปกติ โดยไม่ได้อธิบายเหตุผลว่าทำไมจึงนำ Avowed ไปขายผ่านช่องทาง Battle.net และทำไมถึงเลือก Avowed เป็นเกมแรก ไม่ใช่เกมอื่นๆ ที่จะออกช่วงก่อนหน้านั้น เช่น Flight Simulator 2024 หรือ Indiana Jones and the Great Circle ซึ่งเว็บไซต์ Windows Central คาดว่าไมโครซอฟท์กำลังทดลองอะไรบางอย่างกับ Battle.net อยู่</p>\n<p>Avowed มีกำหนดวางขาย 18 กุมภาพันธ์ 2025 แต่ผู้ที่พรีออเดอร์เกม (ทุกช่องทางทั้ง Xbox, Battle.net และ Steam) จะได้เล่นก่อนในวันที่ 13 กุมภาพันธ์</p>\n<p>ที่มา - <a href=\"https://news.blizzard.com/en-us/battlenet/24133893/avowed-launches-on-battle-net-on-february-18\">Blizzard</a>, <a href=\"https://news.xbox.com/en-us/2024/11/14/avowed-release-date-pre-order/\">Xbox</a>, <a href=\"https://www.windowscentral.com/gaming/xbox/avowed-battle-net-steelbook\">Windows Central</a></p>\n<p><img alt=\"No Description\" src=\"https://www.blognone.com/sites/default/files/externals/94c74c015094b70bd67ff1423771abe3.jpeg\" /></p>\n<blockquote><p>Welcome to the Living Lands, envoy: Obsidian Entertainment's Avowed launches February 18 on <a href=\"https://t.co/Gev7VIZkkj\">https://t.co/Gev7VIZkkj</a>!<a href=\"https://t.co/EnhzT4G5k3\">https://t.co/EnhzT4G5k3</a> <a href=\"https://t.co/BhF1vtjEQC\">pic.twitter.com/BhF1vtjEQC</a></p>\n<p>— Battle.net (@battlenet) <a href=\"https://twitter.com/battlenet/status/1857151021358936565?ref_src=twsrc%5Etfw\">November 14, 2024</a></p></blockquote>\n</div></div></div><div><div>Topics: </div><div><div><a href=\"/topics/avowed\">Avowed</a></div><div><a href=\"/topics/games\">Games</a></div><div><a href=\"/topics/microsoft\">Microsoft</a></div><div><a href=\"/topics/xbox\">Xbox</a></div><div><a href=\"/topics/activision-blizzard\">Activision Blizzard</a></div><div><a href=\"/topics/blizzard\">Blizzard</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"568cc04cfa65a6694ca223882d45c4d63eec9abbabf1ce96a4ebfadcdacce3bb","category":"Thai"}
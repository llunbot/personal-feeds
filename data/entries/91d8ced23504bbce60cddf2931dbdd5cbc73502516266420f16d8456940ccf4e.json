{"title":"บิล เกตส์ เผยแพร่โค้ด Altair Basic ซอฟต์แวร์ตัวแรกของไมโครซอฟท์ ในโอกาสครบ 50 ปีบริษัท","link":"https://www.blognone.com/node/145638","date":1743649818000,"content":"<div><div><div><p>ไมโครซอฟท์จะมีอายุครบ 50 ปีในวันพรุ่งนี้ (ก่อตั้ง 4 เมษายน 1975) ในโอกาสนี้ผู้ก่อตั้งอย่างบิล เกตส์ จึงนำซอร์สโค้ดของ Altair Basic ซอฟต์แวร์ตัวแรกของไมโครซอฟท์ นำมาเผยแพร่ต่อสาธารณะ</p>\n<p>เกตส์เล่าว่าเขากับพอล อัลเลน (<a href=\"https://www.blognone.com/node/105867\">เสียชีวิตในปี 2018</a>) ใช้เครื่อง PDP-10 ของบริษัท DEC ในห้องแล็บคอมพิวเตอร์ของมหาวิทยาลัยฮาร์วาร์ด ฝึกสร้างโปรแกรมคอมพิวเตอร์ จากนั้นในปี 1975 เมื่อบริษัท MITS ออกเครื่องมินิคอมพิวเตอร์รุ่น Altair 8800 และโฆษณาในนิตยสาร Popular Electronics ทำให้พวกเขาทั้งสองคนมองว่านี่คือยุคสมัยของคอมพิวเตอร์ส่วนบุคคลที่กำลังจะเริ่มต้นขึ้น</p>\n<p>เกตส์ ติดต่อไปยัง Ed Roberts ผู้ก่อตั้งบริษัท MITS เพื่อบอกว่ามีซอฟต์แวร์ภาษา BASIC ที่ทำงานได้บนชิป Intel 8008 ตัวเดียวกับที่ Altair 8800 เลือกใช้งาน ซึ่งนั่นเป็นเรื่องโกหก!</p>\n<p>อัลเลนจึงต้องสร้างซอฟต์แวร์จำลองการทำงานของภาษา BASIC บนเครื่อง PDP-10 แทน เพราะไม่มีเครื่อง Altair จริงๆ ให้ทดสอบ ส่วนเกตส์แบ่งหน้าที่ไปสร้างโค้ดหลักของโปรแกรม และเพื่อนอีกคนคือ Monte Davidoff (ภายหลังเป็นพนักงานเบอร์สองของไมโครซอฟท์) สร้างโค้ดส่วนแพ็กเกจคณิตศาสตร์ ทั้งสามคนเร่งทำงานทั้งวันทั้งคืนเป็นเวลา 2 เดือน เพื่อสร้างซอฟต์แวร์ที่ไปโม้ไว้แล้วว่ามี</p>\n<p>เมื่อซอฟต์แวร์พัฒนาเสร็จ พวกเขานำเดโมไปโชว์ Ed Roberts และประสบความสำเร็จด้วยดี บริษัท MITS ตกลงซื้อไลเซนส์ซอฟต์แวร์ตัวนี้ ทำให้เกตส์และอัลเลนตัดสินใจเปิดบริษัทชื่อ Micro-Soft ในปีเดียวกัน (ภายหลังตัด hyphen ออกจากชื่อ)</p>\n<p>โค้ดสามารถดาวน์โหลดเป็น<a href=\"https://images.gatesnotes.com/12514eb8-7b51-008e-41a9-512542cf683b/34d561c8-cf5c-4e69-af47-3782ea11482e/Original-Microsoft-Source-Code.pdf\">ภาพสแกน PDF จากกระดาษต้นฉบับ</a></p>\n<p>ที่มา - <a href=\"https://www.gatesnotes.com/home/home-page-topic/reader/microsoft-original-source-code\">Bill Gates</a></p>\n<p><img alt=\"No Description\" src=\"https://www.blognone.com/sites/default/files/externals/c64b5f369867384d1f1d91ed4a81a96c.jpeg\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/bill-gates\">Bill Gates</a></div><div><a href=\"/topics/programming\">Programming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"91d8ced23504bbce60cddf2931dbdd5cbc73502516266420f16d8456940ccf4e","category":"Thai"}
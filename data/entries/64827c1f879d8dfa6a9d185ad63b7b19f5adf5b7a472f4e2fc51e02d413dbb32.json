{"title":"ไม่ใช่ April Fools แต่คือของจริง - NVIDIA เปิดตัว G-Assist ระบบ AI ช่วยเล่นเกม","link":"https://www.blognone.com/node/140102","date":1717373278000,"content":"<div><div><div><p>เรื่องนี้ต้องย้อนไป<a href=\"https://www.blognone.com/node/91324\">เมื่อ 1 เมษายน ปี 2017</a> ซึ่ง NVIDIA เปิดตัวระบบปัญญาประดิษฐ์ชื่อว่า G-Assist ที่สามารถช่วยเล่นเกมให้เราได้ แม้กระทั่งบอสที่ยากมาก ซึ่งเวลานั้นและวันที่ประกาศ ก็คือมุกตลก April Fools เท่านั้น แต่ตอนนี้ไม่ใช่แล้ว</p>\n<p>NVIDIA เปิดตัว Project G-Assist (ใช้ชื่อเดิมด้วย) ระบบ AI ผู้ช่วยทำงานบน RTX ที่ช่วยให้ผู้เล่นเกมสามารถเชื่อมต่อกับฐานข้อมูลช่วยแนะนำแผนการเล่นเกมได้ โดยใช้อินพุททั้งข้อความ, เสียง, หน้าจอเกมในตอนนั้น โมเดลนี้ทำงานได้ทั้งบน RTX AI PC และบนคลาวด์</p>\n<p>ตัวอย่างคำแนะนำที่ G-Assist ช่วยเหลือได้ในระหว่างเล่นเกม เช่น แนะนำแผนการเล่น แนะนำอาวุธที่ควรใช้ อธิบายตำแหน่งในแผนที่ อธิบายตัวละครที่ปรากฏ ไปจนถึงคำแนะนำการตั้งค่าเกม หรือสถานะฮาร์ดแวร์และการเชื่อมต่อเวลานั้น</p>\n<p>NVIDIA ย้ำว่าแนวทางของ G-Assist จะไม่ใช่การเล่นเกมแทนแบบมุก April Fools แต่เข้ามาเสริมการเล่นเกม ช่วยแก้ปัญหาที่ติดขัด อย่างไรก็ตามบริษัทบอกว่า AI ช่วยเล่นเกมก็อาจจะทำขึ้นมาได้ในอนาคต</p>\n<p>สถานะของ G-Assist ยังอยู่ในระบบทดสอบสาธิต นักพัฒนาที่สนใจสามารถ<a href=\"https://developer.nvidia.com/rtx/g-assist-notify-me\">ติดต่อขอรายละเอียดเพิ่มเติมได้</a></p>\n<p>ที่มา: <a href=\"https://www.nvidia.com/en-us/geforce/news/g-assist-ai-assistant/\">NVIDIA</a></p>\n<p><img alt=\"No Description\" src=\"https://www.blognone.com/sites/default/files/externals/c0576c5acb12ba49b4eb8a25c8ec7db5.jpg\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/games\">Games</a></div><div><a href=\"/topics/geforce\">GeForce</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"64827c1f879d8dfa6a9d185ad63b7b19f5adf5b7a472f4e2fc51e02d413dbb32","category":"Thai"}
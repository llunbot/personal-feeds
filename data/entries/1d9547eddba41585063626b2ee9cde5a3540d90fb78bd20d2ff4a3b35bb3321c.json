{"title":"Spotify โจมตีแอปเปิลไม่จริงใจทำตามกฎหมาย DMA ยุโรป, เรียกร้อง EU ให้แก้ปัญหา","link":"https://www.blognone.com/node/137898","date":1706324987000,"content":"<div><div><div><p>Spotify ในฐานะ<a href=\"https://www.blognone.com/node/70185\">ไม้เบื่อไม้เมากับแอปเปิลในเรื่องการจ่ายเงินผ่าน App Store มายาวนาน</a> ออกแถลงการณ์วิจารณ์<a href=\"https://www.blognone.com/node/137877\">นโยบายใหม่ของแอปเปิลที่ปฏิบัติตามกฎหมาย DMA ของยุโรป</a> ว่าเป็นการพรางตัว (masquerading) ว่าทำตามกฎหมายแล้วนะ แต่จริงๆ แล้วยังเหมือนเดิมหรือแย่กว่าเดิมด้วยซ้ำ</p>\n<p>Spotify วิจารณ์นโยบายใหม่ของแอปเปิล 3 ประเด็น</p>\n<ul>\n<li><strong>การคิดค่าธรรมเนียม Core Technology Fee เพิ่มเติม</strong> ในราคา 0.50 ยูโรต่อการดาวน์โหลด ซึ่งนักพัฒนาแอพต้องจ่ายส่วนแบ่งให้ App Store อยู่แล้วในเรต 17% เท่ากับโดนสองเด้ง แถมไม่มีอะไรการันตีว่าแอปเปิลจะไม่ขึ้นค่าธรรมเนียม Core Technology Fee เพิ่มอีกในอนาคต</li>\n<li><strong>นักพัฒนาต้องจ่ายส่วนแบ่ง 17% อยู่ดี</strong> หากมีช่องทางจ่ายเงินเองหรือเพิ่มลิงก์จ่ายเงินในแอพ บีบให้นักพัฒนาต้องเลือกว่าจะไปทางไหน และบางกรณี นักพัฒนาต้องจ่ายเงินให้แอปเปิลเยอะกว่าวิธีคิดเงินแบบเดิมด้วยซ้ำ</li>\n<li><strong>ต่อให้ Spotify ถอนตัวจาก App Store ไปใช้สโตร์อื่นอย่างเดียว ก็ยังต้องจ่ายเงินให้แอปเปิลอยู่</strong> เพราะการคิดค่า Core Technology Fee มีผลกับผู้ใช้งานเดิมด้วย (Spotify มีผู้ใช้ในยุโรปราว 100 ล้านคน)</li>\n</ul>\n<p>Spotify บอกว่าแนวทางของแอปเปิลคือเสนอทางเลือกใหม่ที่บอกว่าทำตามกฎหมาย DMA แล้วนะ แต่จริงๆ คือบีบให้นักพัฒนายังอยู่กับโมเดล App Store แบบเดิมต่อไป เพราะทางเลือกใหม่ใช้งานไม่ได้จริงในทางปฏิบัติ ดังนั้นตอนนี้ทางออกเหลือเพียงคณะกรรมการยุโรป (European Commissioners) ที่จะต้องออกโรงมาปฏิเสธแนวทางนี้ของแอปเปิลแล้ว</p>\n<p>ที่มา - <a href=\"https://newsroom.spotify.com/2024-01-26/apples-proposed-changes-reject-the-goals-of-the-dma/\">Spotify</a></p>\n<p><img alt=\"No Description\" src=\"https://www.blognone.com/sites/default/files/externals/fdf8fc39b419438035ade7c2c7b576c4.jpg\" /></p>\n</div></div></div><div><div>Topics: </div><div><div><a href=\"/topics/spotify\">Spotify</a></div><div><a href=\"/topics/apple\">Apple</a></div><div><a href=\"/topics/app-store\">App Store</a></div><div><a href=\"/topics/antitrust\">Antitrust</a></div><div><a href=\"/topics/europe\">Europe</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1d9547eddba41585063626b2ee9cde5a3540d90fb78bd20d2ff4a3b35bb3321c","category":"Thai"}
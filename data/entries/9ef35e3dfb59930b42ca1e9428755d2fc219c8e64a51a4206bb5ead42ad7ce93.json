{"title":"รัฐบาลจีนเรียกบริษัทเกมเข้าพบ ย้ำต้องควบคุมเกมตามนโยบายรัฐ โฟกัสเรื่องทำกำไรให้น้อยลง","link":"https://www.blognone.com/node/124685","date":1631260744000,"content":"<div><div><div><p>Bloomberg อ้างอิงสำนักข่าว Xinhua ของจีน รายงานว่ากรรมาธิการกรมประชาสัมพันธ์พรรคคอมมิวนิสต์แห่งสาธารณรัฐประชาชนจีน, หน่วยงานกำกับสื่อและการสื่อสารสาธารณะ และอีกสองหน่วยงานไม่เปิดเผยชื่อ เรียกบริษัทเกมรายใหญ่ในประเทศเข้าพบ เพื่อเน้นย้ำถึงความสำคัญในการควบคุมการเล่นเกม หลัง<a href=\"https://www.blognone.com/node/124496\">ออกนโยบายให้เยาวชนเล่นเกมได้สัปดาห์ละ 3 ชั่วโมง</a>เมื่อไม่นานมานี้</p>\n<p>รัฐบาลจีนระบุว่าต้องการให้บริษัทเกมเข้าใจถึงความสำคัญอย่างยิ่งในการแก้ปัญหาติดเกมออนไลน์ในเยาวชน งดให้บริการการแลกเปลี่ยนแอคเคาท์เกมออนไลน์ และบังคับใช้กฎที่จะช่วยส่งเสริมการพัฒนาในเยาวชนแทน รวมถึงขอให้บริษัทเลิกโฟกัสแต่การหาเงิน หาผู้เล่นเพิ่ม หรือออกแบบเกมเพื่อทำให้ผู้เล่นเสพติด ลดการใช้ดาราโปรโมตเกม ควบคุมการสตรีมมิ่ง และงดแจกรางวัลแก่ผู้เล่นที่เป็นเยาวชน</p>\n<p>รัฐบาลยังต้องการให้บริษัทเกมเข้มงวดในการเซ็นเซอร์เนื้อหาที่มีความไม่เหมาะสม รุนแรง บูชาเงินทุน และ “มีความเป็นเพศหญิง” จนเกินไป (Bloomberg ใช้คำว่า effeminacy) ซึ่งน่าจะคล้ายกับการพยายามควบคุมภาพลักษณ์<a href=\"https://www.bbc.com/news/business-58394906\">ดาราไอดอลชายที่มีภาพลักษณ์อ่อนหวาน</a>ก่อนหน้านี้</p>\n<p><img src=\"https://www.blognone.com/sites/default/files/externals/3c05959b7a4ed651d9bc099f1809d364.jpg\" /><em>ภาพ <a href=\"https://th.m.wikipedia.org/wiki/%E0%B9%84%E0%B8%9F%E0%B8%A5%E0%B9%8C:Wai_Tan,_Shanghai,_China_(Unsplash).jpg\">Li Yang</a></em></p>\n<p>การเรียกบริษัทเกมเข้าพบนี้ทำให้หุ้นของบริษัทเช่น Tencent ตกกว่า 6.7%, Netease ตก 7.7%  และ Bilibili ตก 5.9% และส่งผลให้ดัชนีรวมหุ้นจีนในตลาดหุ้นสหรัฐ Nasdaq Golden Dragon China Index ตกลง 3.3%</p>\n<p>การควบคุมธุรกิจเกมและสื่อ รวมถึงนโยบายเกี่ยวกับชาวต่างชาติของจีนดูจะจริงจังและเข้มงวดมากขึ้นเรื่อยๆ ซึ่งน่าจะส่งผลกระทบต่อตลาดเกมและสื่อบันเทิงโลกที่มีจีนเป็นลูกค้ารายใหญ่ไม่น้อย คงต้องติดตามต่อว่าผลกระทบจะขยายวงกว้างแค่ไหน และวงการเกมจะปรับตัวอย่างไร</p>\n<p>ที่มา - <a href=\"https://www.bloomberg.com/news/articles/2021-09-08/china-tells-tencent-netease-of-need-for-tighter-games-oversight\">Bloomberg</a></p>\n</div></div></div><div><div>Topics: </div><div><div><a href=\"/topics/china\">China</a></div><div><a href=\"/topics/gaming\">Gaming</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9ef35e3dfb59930b42ca1e9428755d2fc219c8e64a51a4206bb5ead42ad7ce93","category":"Thai"}
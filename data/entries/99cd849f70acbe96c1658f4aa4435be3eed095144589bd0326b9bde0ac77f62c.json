{"title":"แอปเปิลเปิดตัว Vision Pro แว่นผสมระหว่างโลกความจริงและโลกเสมือนเข้าด้วยกัน พร้อมระบบปฎิบัติการ visionOS","link":"https://www.blognone.com/node/134171","date":1685993814000,"content":"<div><div><div><p>แอปเปิลเปิดตัวแว่น mixed reality (MR) ของตัวเองตามข่าวลือก่อนหน้านี้ในชื่อ Apple Vision Pro ตัวแว่นทำงานแบบแว่น VR ความละเอียดสูง พร้อมกล้องด้านหน้าทำให้สามารถถ่ายภาพสภาพแวดล้อมเข้าไปแสดง ผสมกันระหว่างโลกความเป็นจริงกับโลกเสมือน</p>\n<p>ภายในแว่นเป็นจอแสดงผลความละเอียดสูงถึง 23 ล้านพิกเซลเพื่อให้แสดงภาพได้เหมือนจริง สามารถแสดงภาพเหมือนมีหน้าจอขนาด 30 เมตรอยู่ตรงหน้า โดยมีปุ่มปรับได้ว่าจะผสมโลกความเป็นจริงเข้ามาในภาพที่แสดงผลมากน้อยแค่ไหน</p>\n<p>ตัวแว่นมีหน้าจอด้านนอกเพื่อแสดงใบหน้าของผู้ใช้ได้ด้วย ในกรณีที่มีคนเดินเข้ามาคุยด้วยขณะใช้แว่น ผู้ใช้สามารถเปิดกล้องและพูดคุยได้โดยไม่ต้องถอดแว่นออก หน้าจอด้านนอกจะแสดงใบหน้าของผู้ใช้เหมือนกำลังใส่แว่นดำน้ำขนาดใหญ่อยู่ แต่หากผู้ใช้กำลังดูคอนเทนต์จนไม่เห็นโลกภายนอก แว่นก็จะแสดงภาพให้แทนที่ใบหน้า ให้คนภายนอกรู้ว่าผู้ใช้มองไม่เห็น</p>\n<p>ความสามารถในการสร้างใบหน้าของผู้ใช้ที่ยังไม่ได้ใส่แว่นนี้แอปเปิลเรียกว่า Persona โดยกล้อง Vision Pro สามารถสแกนใบหน้าของผู้ใช้เป็นโมเดลสามมิติเก็บเอาไว้ และใช้โมเดล machine learning เพื่อแสดงใบหน้าของผู้ใช้ขณะที่กำลังประชุมโดยใช้แว่นนี้อยู่</p>\n<p>ระบบเสียงภายในสามารถให้เสียงแบบ Spatial Audio ได้ ในแว่นมีซีพียูหลักเป็นชิป M2 พร้อมกับชิปใหม่ R1 สำหรับประมวลผลภาพและเซ็นเซอร์ โดยมีกล้องในแว่นทั้งหมด 12 ตัว, เซ็นเซอร์ 5 ตัว, และไมโครโฟน 6 ตัว ชิป R1 ช่วยลด latency ของการแสดงภาพลงเหลือ 12ms ระบบยืนยันตัวตนใช้การสแกนม่านตา Optic ID และแอปเปิลระบุว่าจะแยกข้อมูลทิศทางการมองไม่ให้แอปสามารถเก็บข้อมูล แบตเตอรี่เป็นแพ็กภายนอก สามารถใช้งานได้ต่อเนื่อง 2 ชั่วโมง</p>\n<p>ราคาเริ่มต้น 3,499 ดอลลาร์สหรัฐฯ หรือประมาณ 122,000 บาท เริ่มจำหน่ายจริงต้นปีหน้า แอปเปิลสัญญาว่าวันแรกที่เปิดตัวจะมีแอปให้ใช้งานได้จำนวนมาก เฉพาะเกมใน Apple Arcade ก็มีมากกว่า 100 เกม</p>\n<p>ที่มา - <a href=\"https://www.apple.com/newsroom/2023/06/introducing-apple-vision-pro/\">Apple</a></p>\n<p><img alt=\"No Description\" src=\"https://www.blognone.com/sites/default/files/externals/5fe4305b32f615f4e3f020747dd3fc61.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/74d4c5d43fec97e64ece9f712a55dd7d.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/662cf7836a6b4f593ed408eaae22050e.jpg\" /></p>\n</div></div></div><div><div>Topics: </div><div><div><a href=\"/topics/apple-vision-pro\">Apple Vision Pro</a></div><div><a href=\"/topics/apple\">Apple</a></div><div><a href=\"/topics/mixed-reality\">Mixed Reality</a></div><div><a href=\"/topics/metaverse\">Metaverse</a></div><div><a href=\"/topics/visionos\">visionOS</a></div><div><a href=\"/topics/wwdc23\">WWDC23</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"99cd849f70acbe96c1658f4aa4435be3eed095144589bd0326b9bde0ac77f62c","category":"Thai"}
{"title":"Nintendo Switch 2 เพิ่มระบบ GameChat ตั้งกลุ่ม คุยเสียง-แชร์หน้าจอ-วิดีโอคอล ระหว่างเล่นเกมได้","link":"https://www.blognone.com/node/145624","date":1743609771000,"content":"<div><div><div><p>ก่อนหน้านี้มีประเด็นเรื่อง<a href=\"https://www.blognone.com/node/145545\">ปุ่มใหม่ปุ่ม C</a> ที่ปรากฏบน Nintendo Switch 2 ในงานเปิดตัวนินเทนโดก็ได้เฉลยว่า C นั้นย่อมาจากคำว่า Chat ซึ่งเป็นการเข้าสู่ระบบเสริมการเล่นที่ชื่อ GameChat</p>\n<p>GameChat เป็นระบบตั้งกลุ่มเล่นเกมด้วยกันแบบออนไลน์ผ่าน <a href=\"https://www.blognone.com/node/145620\">Nintendo Switch 2</a> รองรับสูงสุด 12 คน โดยสามารถพูดคุยได้เสมือนนั่งเล่นเกมอยู่ด้วยกัน ผ่านไมโครโฟนซึ่งเป็นฮาร์ดแวร์ใหม่ที่เพิ่มเข้ามาในคอนโซล ไมโครโฟนนี้ยังมีระบบตัดเสียงรบกวนทำให้การสนทนาราบรื่นขึ้น</p>\n<p>ถ้าแค่คุยเสียงยังไม่จุใจ GameChat ยังมีระบบแชร์หน้าจอของผู้เล่น ซึ่งทำให้เปิดเผยสถานะเกมของแต่ละคน หรือสามารถช่วยเหลือกันระหว่างการเล่นได้</p>\n<p>แต่จุดขายของ GameChat ที่นินเทนโดนำเสนอคือระบบวิดีโอคอล โดยผู้เล่นต้องติดอุปกรณ์เสริมกล้องเว็บแคมกับ USB-C ของ Switch 2 ทำให้ปรากฎภาพของผู้เล่นที่มุมล่างขวาของจอ โดยสามารถเลือกได้ทั้งแชร์เฉพาะใบหน้า, ตัดฉากหลัง หรือวิดีโอเต็มรูปแบบ</p>\n<p>ระบบวิดีโอของ GameChat ยังนำไปใช้งานร่วมกับเกมที่รองรับเช่น Super Mario Party Jamboree Nintendo Switch 2 Edition + Jamboree TV ทำให้ปรากฏเป็นหน้าของผู้เล่นได้ เพิ่มประสบการณ์การเล่นที่สนุกยิ่งขึ้น</p>\n<p>นินเทนโดยังออกอุปกรณ์เสริม Nintendo Switch 2 Camera ที่สามารถปรับองศาได้รอบตัวตามต้องการ เพื่อใช้กับระบบ GameChat นี้ ราคาในญี่ปุ่น 5,980 เยน หรือประมาณ 1,300 บาท</p>\n<p>GameChat ป้องกันความเป็นส่วนตัวผู้ใช้งาน โดยคนที่เข้าร่วมกลุ่มได้ต้องอยู่ในรายชื่อ Friends เท่านั้น ส่วนการรับคำเชิญร่วมกลุ่มต้องเป็นรายชื่อที่อนุญาตเท่านั้น และผู้เล่นอายุต่ำกว่า 16 ปี ต้องได้รับอนุญาตจากผู้ปกครองผ่านระบบ Parental Controls ก่อนเท่านั้น จึงสามารถใช้ GameChat ได้</p>\n<p>GameChat เปิดให้ทดลองใช้งานได้ไม่มีเงื่อนไขจนถึงวันที่ 31 มีนาคม 2026 หลังจากนั้นการใช้ GameChat ต้องเป็นสมาชิก Nintendo Switch Online ด้วย</p>\n<p>ที่มา: <a href=\"https://www.nintendo.com/us/gaming-systems/switch-2/features/gamechat/\">นินเทนโด</a></p>\n<p><img alt=\"No Description\" src=\"https://www.blognone.com/sites/default/files/externals/fa16860c81cb31e4e0e61a4c231acab0.png\" /></p>\n</div></div></div><div><div>Topics: </div><div><div><a href=\"/topics/nintendo-switch-2\">Nintendo Switch 2</a></div><div><a href=\"/topics/nintendo\">Nintendo</a></div><div><a href=\"/topics/games\">Games</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"455c5f3701b19580d389da50d7230796f09f0b999f2a51d2406b00c6afef0a0a","category":"Thai"}
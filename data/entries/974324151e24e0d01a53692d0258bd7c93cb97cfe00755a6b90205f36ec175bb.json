{"title":"VS Code 1.59 ตรวจสอบโค้ดที่พิมพ์ว่าเป็นภาษาอะไรด้วย Machine Learning","link":"https://www.blognone.com/node/124300","date":1629339915000,"content":"<div><div><div><p>ไมโครซอฟท์ออก Visual Studio Code 1.59 มีฟีเจอร์ที่น่าสนใจ (ยังเป็นฟีเจอร์ระดับพรีวิว) คือ automatic language detection ตรวจหาว่าโค้ดที่พิมพ์ลงไปเป็นโค้ดภาษาอะไร โดยใช้ machine learning เพื่อเซ็ตโหมดการทำงานให้ตรงกับภาษาโปรแกรมที่ใช้งาน</p>\n<p>ปกติแล้ว IDE หรือ code editor ใช้วิธีดูนามสกุลไฟล์เพื่อดูว่าเป็นภาษาโปรแกรมใด แต่ในกรณีที่เป็นไฟล์ untitled (เช่น การนำโค้ดจากที่อื่นมาแปะในไฟล์ว่าง) จะมีความยากในการตรวจสอบกว่าเดิม</p>\n<p>VS Code ใช้โมเดล ML ชื่อ <a href=\"https://github.com/yoeo/guesslang\">Guesslang</a> ของผู้ใช้ชื่อ @yoeo ที่เทรนด้วย Tensorflow.js มาวิเคราะห์ จากตัวอย่างของ VS Code ลองคัดลอกโค้ด Python จากในเว็บมาแปะ ก็พบว่าทำงานได้ถูกต้อง และ VS Code สามารถถามผู้ใช้ได้ว่าต้องการติดตั้งส่วนขยาย Python เพิ่มหรือไม่</p>\n<p>หน้าจอตัวอย่าง language detection ทำงาน พบว่าเป็นโค้ด C#</p>\n<p><img src=\"https://www.blognone.com/sites/default/files/externals/d92be7afad94fb6c1b7463a33f0cb886.png\" /></p>\n<p>ฟีเจอร์อื่นที่น่าสนใจของ VS Code 1.59</p>\n<ul>\n<li>ปรับการแสดงผล Extension View ให้มีรายละเอียดของส่วนขยายมากขึ้น</li>\n<li>Settings editor เพิ่มระบบ validation ตรวจสอบว่าใส่ค่าไม่ผิด</li>\n<li>ย้ายมารองรับ Jupyter Notebooks ด้วยส่วนขยายตัวใหม่แบบ built-in แปลว่าดาวน์โหลด VS Code มาแล้วเปิดไฟล์ .ipynb ได้ทันที</li>\n<li>รองรับการ drag and drop ตัวเทอร์มินัลข้ามไปมาระหว่างหน้าต่าง VS Code ได้</li>\n<li>เทอร์มินัลแสดงผลฟอนต์ขีดเส้นใต้ (underline) และขีดฆ่า (strikethrough) แล้ว</li>\n<li>รองรับภาษา TypeScript 4.4</li>\n<li>ย้ายเวอร์ชัน Electron มาเป็นเวอร์ชัน 13</li>\n</ul>\n<p><img src=\"https://www.blognone.com/sites/default/files/externals/74ec78b319f3d809f3d0737af3a003df.png\" /></p>\n<p>ที่มา - <a href=\"https://code.visualstudio.com/updates/v1_59\">VS Code</a>, <a href=\"https://www.infoworld.com/article/3629315/visual-studio-code-previews-ml-based-language-detection.html#tk.rss_all\">InfoWorld</a></p>\n</div></div></div><div><div>Topics: </div><div><div><a href=\"/topics/visual-studio-code\">Visual Studio Code</a></div><div><a href=\"/topics/machine-learning\">Machine Learning</a></div><div><a href=\"/topics/development\">Development</a></div><div><a href=\"/topics/programming\">Programming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"974324151e24e0d01a53692d0258bd7c93cb97cfe00755a6b90205f36ec175bb","category":"Thai"}
{"title":"งานวิจัยฮาวาร์ดพบ 'โซเชียลมีเดีย' ทำเงินโฆษณาจากผู้เยาว์ไปกว่าหมื่นล้านเหรียญในสหรัฐฯ","link":"https://www.blognone.com/node/137436","date":1704102124000,"content":"<div><div><div><p>ทีมนักวิจัยจากวิทยาลัยสาธารณสุขแห่งฮาร์วาร์ด หรือ Harvard T.H. Chan School of Public Health ได้เผยแพร่<a href=\"https://journals.plos.org/plosone/article?id=10.1371/journal.pone.0295337\">งานวิจัย</a>ในวารสาร PLOS One เมื่อวันพุธที่ผ่านมา (27 ธันวาคม 2023) พบว่าโซเชียลมีเดียทำรายได้โฆษณาจากผู้ใช้เยาวชนในประเทศสหรัฐอเมริกาไปกว่า 1.1 หมื่นล้านเหรียญ</p>\n<p>ที่มาของจำนวนรายได้ดังกล่าวมาจาก ทีมวิจัยประเมินจำนวนผู้ใช้โซเชียลมีเดียที่อายุต่ำกว่า 18 ปี ประกอบไปด้วยผู้ใช้ Facebook, Instagram, Snapchat, TikTok, Youtube และ X</p>\n<p>ทางทีมวิจัยอ้างอิงจากผลสำรวจ และสำมะโนประชากรของประเทศสหรัฐอเมริกาโดย Common Sense Media และ Pew Research ในปี 2022 ประกอบกับข้อมูลของสำนักงานวิจัย Insider Intelligence และจำนวนเวลาที่เยาวชนใช้โซเชียลมีเดียในแต่ละวันจากแอปพลิเคชัน Parental Control อย่าง Qustodio เพื่อสร้างแบบจำลองข้อมูลทำให้สามารถประเมินจำนวนรายได้</p>\n<p>ทีมวิจัยนำโดยศาสตราจารย์ Bryan Austin กล่าวว่าแพลตฟอร์มโซเชียลมีเดียสร้างรายได้จากผู้ใช้เป็นจำนวนมหาศาล แต่ไม่สามารถจัดการและดูแลเนื้อหาในแพลตฟอร์มตัวเองได้อย่างมีประสิทธิภาพ มีส่วนทำให้เกิด<a href=\"https://www.nbcnews.com/health/health-news/social-media-mental-health-anxiety-depression-teens-surgeon-general-rcna85575\">ปัญหาสุขภาพจิต ความเครียด และความวิตกกังวล</a> โดยเฉพาะกลุ่มผู้ใช้เยาวชน จึงควรผลักดันให้ภาครัฐเข้ามากำกับดูแลมากขึ้น การกำกับดูแลจากหน่วยงานภาครัฐและความโปร่งใสในการควบคุมเนื้อหาจากบริษัทเทคโนโลยีเจ้าของแพลตฟอร์ม มีส่วนช่วยบรรเทาปัญหาสุขภาพจิตในเยาวชน และช่วยลดแนวปฏิบัติด้านการโฆษณาที่เป็นอันตรายต่อผู้ใช้ทั้งเด็กและผู้ใหญ่อีกด้วย</p>\n<p>ที่ผ่านมาผู้เชี่ยวชาญและผู้ออกกฎหมายต่างกังวลต่อผลกระทบในเชิงลบของโซเชียลมีเดีย เนื่องจากการใช้อัลกอริทึมที่อาจนำไปสู่การใช้งานแพลตฟอร์มมากเกินไป โดยเฉพาะในผู้ใช้ที่อายุต่ำกว่า 18 ปี ทำให้ในปีนี้สภานิติบัญญัติในหลายรัฐ เช่น นิวยอร์ก และ ยูทาห์ ผ่านร่างกฎหมายโดยหวังว่าจะช่วยควบคุมและลดการใช้โซเชียลมีเดียในเยาวชน</p>\n<p>ในเดือนธันวาคมเดียวกันนี้ สำนักงานคณะกรรมการการค้าแห่งสหรัฐอเมริกา หรือ FTC <a href=\"https://apnews.com/article/ftc-children-social-media-games-coppa-352ba63293832ee930f0c137aac735de\">เสนอให้แก้ไขข้อกฎหมาย</a> เพื่อควบคุมการใช้ Push Notification และไม่ให้ใช้โฆษณาติดตาม (Ad Tracking) ในผู้ใช้ที่อายุต่ำกว่า 13 ปีด้วยเช่นกัน</p>\n<p>ที่มา: <a href=\"https://www.hsph.harvard.edu/news/press-releases/social-media-platforms-generate-billions-in-annual-ad-revenue-from-u-s-youth/\">Harvard T.H. Chan School of Public Health</a> ผ่าน <a href=\"https://apnews.com/article/tiktok-meta-instagram-revenue-teens-harvard-cc9bf875d6f7259ba2aee8805ccdaf3d\">AP News</a></p>\n<p><img alt=\"No Description\" src=\"https://www.blognone.com/sites/default/files/externals/c5596efbf9c66793ad20977812e80c45.png\" /></p>\n</div></div></div><div><div>Topics: </div><div><div><a href=\"/topics/harvard\">Harvard</a></div><div><a href=\"/topics/research\">Research</a></div><div><a href=\"/topics/social-media\">Social Media</a></div><div><a href=\"/topics/advertising\">Advertising</a></div><div><a href=\"/topics/mental-health\">Mental Health</a></div></div></div>","author":"juniorlab","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0ebe9a569dc39ffea2d8f89f49574329af3f85c00aca17b437fb3e2690b98e80","category":"Thai"}
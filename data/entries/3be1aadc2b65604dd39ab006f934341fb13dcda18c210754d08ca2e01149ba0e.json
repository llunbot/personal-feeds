{"title":"Unity ถอยทัพ กลับมาใช้วิธีคิดเงินตามไลเซนส์แบบดั้งเดิม แต่ขึ้นราคาค่าไลเซนส์","link":"https://www.blognone.com/node/141985","date":1726201262000,"content":"<div><div><div><p><a href=\"https://www.blognone.com/node/139532\">Matthew Bromberg ซีอีโอคนใหม่ของ Unity ที่เพิ่งรับตำแหน่งเมื่อเดือนพฤษภาคม</a> ประกาศถอยทัพ ยกเลิก<a href=\"https://www.blognone.com/node/135724\">วิธีการคิดเงินค่าใช้งานเอนจินแบบ Runtime Fee นับตามจำนวนการติดตั้ง</a> ที่กลายเป็นดราม่าใหญ่ในปี 2023 และ<a href=\"https://www.blognone.com/node/136153\">เป็นผลให้ซีอีโอคนเก่าต้องลาออก</a> เปลี่ยนกลับมาใช้วิธีคิดเงินตามจำนวนไลเซนส์นักพัฒนา (per seat) แบบดั้งเดิม</p>\n<p>ปีที่แล้วหลัง Unity ประกาศแผนการคิดเงินแบบใหม่แล้วโดนประท้วงหนัก ก็ถอยครึ่งก้าว โดยยอม<a href=\"https://www.blognone.com/node/135887\">ไม่เปลี่ยนวิธีคิดเงินกับเอนจินเวอร์ชันเก่า</a> และให้นักพัฒนาเกมรายงานตัวเลขผู้เล่นกันเอง</p>\n<p>ประกาศล่าสุดของ Unity รอบนี้คือยกเลิกการคิดเงินตามจำนวนการติดตั้ง-จำนวนผู้เล่นเกมทั้งหมด (Runtime Fee) เปลี่ยนกลับมาใช้การคิดเงินตามจำนวนไลเซนส์แทน ข่าวร้ายคือค่าไลเซนส์จะแพงขึ้น ซึ่ง Unity ให้เหตุผลว่าเพื่อนำเงินไปลงทุนพัฒนาเอนจินเกมให้ดีขึ้นต่อไป</p>\n<p>โมเดลไลเซนส์แบบใหม่ (จริงๆ คือแบบดั้งเดิม) ของ Unity มีทั้งหมด 3 ระดับ คือ</p>\n<ul>\n<li><strong>Unity Personal</strong> ใช้ฟรีเหมือนเดิม จำกัดรายได้ของนักพัฒนาไม่เกิน 200,000 ดอลลาร์ต่อปี และไม่บังคับต้องแสดงหน้าจอ Made with Unity ตอนเริ่มเกม</li>\n<li><strong>Unity Pro</strong> สำหรับเกมที่รายได้มากเกิน 200,000 ดอลลาร์ต่อปี ขึ้นราคาไลเซนส์เป็น 2,200 ดอลลาร์ต่อปี (ขึ้น 8%)</li>\n<li><strong>Unity Enterprise</strong> สำหรับเกมที่มีรายได้เกิน 25 ล้านดอลลาร์ต่อปี ขึ้นราคาไลเซนส์ 25% จากเดิม</li>\n</ul>\n<p>การคิดเงินแบบใหม่จะมีผล 1 มกราคม 2025</p>\n<p>ที่มา - <a href=\"https://unity.com/blog/unity-is-canceling-the-runtime-fee\">Unity</a></p>\n<p><img alt=\"No Description\" src=\"https://www.blognone.com/sites/default/files/externals/ac57ff56e99b6a7d95602e45547a7168.png\" /></p>\n</div></div></div><div><div>Topics: </div><div><div><a href=\"/topics/unity\">Unity</a></div><div><a href=\"/topics/game-engine\">Game Engine</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3be1aadc2b65604dd39ab006f934341fb13dcda18c210754d08ca2e01149ba0e","category":"Thai"}
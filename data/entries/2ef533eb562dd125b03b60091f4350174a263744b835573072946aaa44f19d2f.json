{"title":"Call of Duty: Black Ops 6 สร้างสถิติจำนวนผู้เล่นสูงสุดในวันเปิดตัว, ยอดขายเพิ่มขึ้น 60%","link":"https://www.blognone.com/node/142876","date":1730385490000,"content":"<div><div><div><p>Satya Nadella ซีอีโอไมโครซอฟท์ กล่าวใน<a href=\"https://www.blognone.com/node/142860\">งานแถลงผลประกอบการไตรมาส 3/2024</a> ถึงผลงานของเกม Call of Duty: Black Ops 6 ที่เริ่มวางขาย 25 ตุลาคม ถือเป็นเกม Call of Duty ภาคแรกใต้ร่มเงาไมโครซอฟท์ และเป็นเหตุผลหลักที่ไมโครซอฟท์ซื้อกิจการ Activision Blizzard ด้วย</p>\n<p>Nadella บอกว่า Black Ops 6 เป็นการเปิดตัว Call of Duty ที่ยิ่งใหญ่ที่สุดของแฟรนไชส์ สร้างสถิติยอดผู้เล่นในวันแรก และสถิติจำนวนผู้สมัคร Game Pass เพิ่มในวันวางขายเกม (ไม่บอกตัวเลขว่าเท่าไร)</p>\n<p>ตัวเลขเดียวที่ Nadella เปิดเผยคือยอดขายเกมบน PlayStation และ Steam (ซึ่งไม่สามารถเล่นได้ด้วย Game Pass) เพิ่มขึ้น 60% เมื่อเทียบกับยอดขาย Call of Duty ของปีที่แล้วคือ Modern Warfare 3</p>\n<p>เจ้าของสถิติ Call of Duty ที่ขายดีที่สุดคือ <a href=\"https://www.blognone.com/node/131291\">Modern Warfare II ฉบับปี 2022</a> ทำเงิน 800 ล้านดอลลาร์ภายใน 3 วันแรก และ 1 พันล้านดอลลาร์ใน 10 วันแรก อย่างไรก็ตาม ใน<a href=\"https://www.blognone.com/node/142552\">ยุค Black Ops 6 ที่เล่นผ่าน Game Pass ได้ตั้งแต่วันแรก</a> การวัดสถิติจากยอดขายเพียงอย่างเดียวจึงเปรียบเทียบกันตรงๆ ได้ยาก และไมโครซอฟท์ก็ไม่ได้เปิดเผยตัวเลขวัดผลอื่น เช่น จำนวนผู้เล่น ของแต่ละภาคมาเทียบกันให้เห็น</p>\n<p>ที่มา - <a href=\"https://insider-gaming.com/black-ops-6-biggest-launch-history/\">Insider Gaming</a></p>\n<p><img alt=\"No Description\" src=\"https://www.blognone.com/sites/default/files/externals/f280c74c1d0fc14a40c3213a7f6e4b0a.jpg\" /></p>\n</div></div></div><div><div>Topics: </div><div><div><a href=\"/topics/call-of-duty\">Call of Duty</a></div><div><a href=\"/topics/games\">Games</a></div><div><a href=\"/topics/microsoft\">Microsoft</a></div><div><a href=\"/topics/activision\">Activision</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2ef533eb562dd125b03b60091f4350174a263744b835573072946aaa44f19d2f","category":"Thai"}
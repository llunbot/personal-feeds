{"title":"Bose เข้าซื้อกิจการ McIntosh Group ผู้ผลิตเครื่องเสียงไฮเอนด์","link":"https://www.blognone.com/node/143258","date":1732180317000,"content":"<div><div><div><p>Bose ผู้ผลิตเครื่องเสียงและหูฟังชื่อดังประกาศเข้าซื้อกิจการของ McIntosh Group เจ้าของแบรนด์เครื่องเสียงไฮเอนด์ McIntosh จากสหรัฐอเมริกาและ Sonus faber จากอิตาลี โดยไม่เปิดเผยมูลค่า</p>\n<p>การเข้าซื้อกิจการครั้งนี้ดูจะโฟกัสกับการขยายโอกาสด้านเครื่องเสียงรถยนต์ โดย Bose ระบุว่าประสบการณ์ด้านเครื่องเสียงรถยนต์กว่า 40 ปีของ Bose รวมกับความสามารถของ McIntosh จะช่วยขับเคลื่อนการวิจัยและพัฒนาผลิตภัณฑ์ใหม่ด้านเครื่องเสียงรถยนต์</p>\n<p>ทั้งนี้ McIntosh มีการพัฒนาเครื่องเสียงให้รถยนต์บางยี่ห้ออยู่แล้ว เช่น Jeep บางรุ่น ไปจนถึง Lamborghini, Maserati และ Pagani ส่วน Bose จะจับตลาดรถยนต์ที่กว้างกว่า</p>\n<p>ด้านผลิตภัณฑ์อื่นที่ทั้งสองบริษัทมีอยู่แล้วก็จะพัฒนากันต่อไป เช่นหูฟังและลำโพง ตามระดับตลาดที่แต่ละยี่ห้อวางตำแหน่งตนเองไว้</p>\n<p>การซื้อกิจการครั้งนี้ เป็นการซื้อจาก Highlander Partners บริษัทด้านการลงทุนที่เป็นเจ้าของ McIntosh Group มาตั้งแต่ปี 2022</p>\n<p>ในช่วงหลายปีหลังมานี้ บริษัทเครื่องเสียงเริ่มถูกซื้อกิจการรวมกลุ่มก๊กกันมากขึ้น เช่น Masimo (บริษัทเดียวกับที่มี<a href=\"https://www.blognone.com/node/137295\">คดีฟ้องร้อง</a>เรื่องระบบวัดออกซิเจนในเลือดกับแอปเปิล) ก็เป็นเจ้าของ Polk Audio, Denon, Bowers &amp; Wilkins และ Marantz ส่วน Samsung ก็เป็นเจ้าของ JBL และ Harman Kardon หรือ Sony ก็เป็นเจ้าของผู้ผลิตหูฟัง Audeze ส่วน Voxx International มีแบรนด์จำนวนมากอยู่ในมือ เช่น Pioneer, Klipsch และ Onkyo</p>\n<p>ที่มา - <a href=\"https://www.theverge.com/2024/11/19/24300618/bose-mcintosh-group-audio-acquisition\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/f57b334904090724f0422c7d0175194e.jpg\" /><br />\nMcIntosh RS250 | ภาพโดย McIntosh</p>\n</div></div></div><div><div>Topics: </div><div><div><a href=\"/topics/bose\">Bose</a></div><div><a href=\"/topics/acquisition\">Acquisition</a></div><div><a href=\"/topics/audiophile\">Audiophile</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2c1f69165fb433cc3fd8b6d2859aacb1ec69b196b4ac037dbe8445391a52a735","category":"Thai"}
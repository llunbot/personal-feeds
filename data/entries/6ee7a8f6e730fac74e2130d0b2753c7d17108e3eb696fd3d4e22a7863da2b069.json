{"title":"ลาก่อน ICQ ประกาศปิดตัวถาวร 26 มิถุนายน 2024, ให้ย้ายไปใช้ VK Messenger แทน","link":"https://www.blognone.com/node/139956","date":1716595285000,"content":"<div><div><div><p>ICQ หนึ่งในแอพแชทตระกูล Instant Messaging ยุคแรกเริ่มที่เปิดบริการครั้งแรกในปี 1996 ประกาศปิดตัวอย่างถาวรในวันที่ 26 มิถุนายน 2024 รวมอายุทั้งหมดเกือบ 28 ปี</p>\n<p>ผู้สร้าง ICQ เป็นบริษัทสัญชาติอิสราเอลชื่อ Mirabilis ซึ่งขายกิจการให้ AOL ตั้งแต่ปี 1998 หลังจากนั้น <a href=\"https://www.blognone.com/news/16053/dst-%E0%B9%80%E0%B8%82%E0%B9%89%E0%B8%B2%E0%B8%8B%E0%B8%B7%E0%B9%89%E0%B8%AD-icq-%E0%B8%94%E0%B9%89%E0%B8%A7%E0%B8%A2%E0%B8%A1%E0%B8%B9%E0%B8%A5%E0%B8%84%E0%B9%88%E0%B8%B2-1875-%E0%B8%A5%E0%B9%89%E0%B8%B2%E0%B8%99%E0%B8%94%E0%B8%AD%E0%B8%A5%E0%B8%A5%E0%B8%B2%E0%B8%A3%E0%B9%8C\">AOL ขายต่อให้ DST ของรัสเซีย</a> บริษัทแม่ของ <a href=\"https://www.blognone.com/node/60496\">Mail.ru และ VK</a> ในปี 2010 (ปัจจุบันใช้ชื่อบริษัทว่า VK Group)</p>\n<p>ในหน้าเว็บ ICQ ระบุให้ผู้ใช้ ICQ เดิมย้ายไปใช้ระบบแชท VK Messenger แทนโดยไม่ได้ระบุเหตุผลของการปิด ก่อนหน้านี้ไม่นาน <a href=\"https://www.techspot.com/article/1771-icq/\">แอพ ICQ เวอร์ชันมือถือถูกถอดออกจากสโตร์ไปแบบเงียบๆ</a> และนำมาสู่การปิดเซิร์ฟเวอร์ในที่สุด</p>\n<p>VK เคยให้ตัวเลขผู้ใช้ ICQ ที่จำนวน 11 ล้านคนต่อเดือนในปี 2022 ซึ่งถือว่าลดลงมากจากยุครุ่งเรืองปี 2001 ที่มีผู้ใช้มากถึง 100 ล้านบัญชี</p>\n<p>ที่มา - <a href=\"https://www.pcmag.com/news/icq-one-of-the-oldest-instant-messengers-is-shutting-down\">PC Mag</a></p>\n<p><img alt=\"No Description\" src=\"https://www.blognone.com/sites/default/files/externals/ab96bf2eebae933145946c810ab94573.png\" /></p>\n<p><img alt=\"No Description\" src=\"https://www.blognone.com/sites/default/files/externals/6d07a51a7b7ce2a26a9e286305b38e33.jpeg\" /></p>\n</div></div></div><div><div>Topics: </div><div><div><a href=\"/topics/icq\">ICQ</a></div><div><a href=\"/topics/instant-messenger\">Instant Messenger</a></div><div><a href=\"/topics/vkontakte\">VKontakte</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6ee7a8f6e730fac74e2130d0b2753c7d17108e3eb696fd3d4e22a7863da2b069","category":"Thai"}
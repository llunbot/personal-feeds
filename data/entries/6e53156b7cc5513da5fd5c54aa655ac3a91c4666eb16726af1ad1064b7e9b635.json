{"title":"Call of Duty ภาคเก่ากลับมาติดชาร์ทเกมขายดีอันดับ 4-5 หลังซ่อมระบบ Matchmaking","link":"https://www.blognone.com/node/135279","date":1692055235000,"content":"<div><div><div><p>เกม Call of Duty ภาคเก่ากลับมาติดชาร์ทเกมขายดีในสหราชอาณาจักร หลังจาก <a href=\"https://www.blognone.com/node/134938\">Activision ซ่อมระบบ matchmaking บน Xbox 360 ทำให้เกมกลับมาฮิตอีกครั้ง</a></p>\n<p>สถิติยอดขายเกมประจำเดือนกรกฎาคม 2023 มาจากบริษัท GSD ที่เก็บข้อมูลยอดขายทั้งแบบแผ่นและแบบดาวน์โหลด แชมป์ประจำเดือนคือ FIFA 23 ตามด้วย GTA V และ Red Dead Redemption 2 ซึ่งสองเกมหลังลดราคาแบบดิจิทัลทั้งบน Xbox และ PlayStation ทำให้เกมกลับมาขายดี</p>\n<p>แต่ที่น่าสนใจที่สุดคือ อันดับสี่ Call of Duty: Modern Warfare 2 เวอร์ชันปี 2009 และอันดับห้า Call of Duty: Black Ops 2 ปี 2012 ที่กลับมาติดชาร์ท Top 10 ได้อย่างเหลือเชื่อ จากกระแสนิยมในโลกออนไลน์ที่กลับมาฮิตเล่นเกมเก่ากัน</p>\n<p>ภาพรวมยอดขายเกมของสหราชอาณาจักร มียอดขายรวม 2.36 ล้านชุด (นับรวมทั้งแผ่นและดาวน์โหลด) โตขึ้น 31% จากช่วงเดียวกันของปีก่อนหน้า ในจำนวนนี้แบ่งเป็นการขายแบบดาวน์โหลด 1.66 ล้านชุด (โต 40%) และแบบแผ่น 7 แสนชุด (โต 12%) แต่มีหมายเหตุกำกับว่าไม่รวมยอดขายแบบดิจิทัลบน Switch ที่นินเทนโดไม่แชร์ตัวเลขเกมของตัวเองให้</p>\n<p><img alt=\"No Description\" src=\"https://www.blognone.com/sites/default/files/externals/60d37977627ea9a3f11380ba583b1cdd.jpg\" /></p>\n<p>ที่มา - <a href=\"https://www.gamesindustry.biz/xbox-backwards-compatibility-sends-old-call-of-duty-games-back-into-the-top-five-uk-monthly-charts\">GamesIndustry.biz</a></p>\n</div></div></div><div><div>Topics: </div><div><div><a href=\"/topics/call-of-duty\">Call of Duty</a></div><div><a href=\"/topics/games\">Games</a></div><div><a href=\"/topics/activision\">Activision</a></div><div><a href=\"/topics/xbox-360\">Xbox 360</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6e53156b7cc5513da5fd5c54aa655ac3a91c4666eb16726af1ad1064b7e9b635","category":"Thai"}
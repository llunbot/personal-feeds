{"title":"Facebook Live ปรับเงื่อนไขบริการ เก็บวิดีโอถ่ายทอดสด 30 วัน แล้วจะถูกลบออกไป","link":"https://www.blognone.com/node/144766","date":1739925230000,"content":"<div><div><div><p>Facebook ประกาศเปลี่ยนแปลงการให้บริการระบบถ่ายทอดสด Facebook Live โดยจะเก็บวิดีโอไลฟ์หรือถ่ายทอดสดสำหรับดูย้อนหลัง 30 วัน จากนั้นวิดีโอจะถูกลบออกไปอัตโนมัติ มีผลทั้ง Facebook Page และ Facebook ส่วนตัว จากก่อนหน้านี้วิดีโอจะถูกเก็บไว้ถาวรไม่ถูกลบ</p>\n<p>การเปลี่ยนแปลงนี้มีผลกับไลฟ์ตั้งแต่วันที่ 19 กุมภาพันธ์ 2025 เป็นต้นไปทันที ส่วนไลฟ์ที่เกิดขึ้นก่อนหน้านี้ Facebook จะทยอยลบเช่นเดียวกัน โดยจะมีการแจ้งเตือนเจ้าของวิดีโอล่วงหน้า รวมทั้งให้เวลา 90 วัน ในการดาวน์โหลดวิดีโอนั้นออกมา หรือเลือกวิธีการอื่น</p>\n<p>สำหรับคนที่ยังต้องการเก็บวิดีโอไลฟ์ของตนเองไว้ Facebook ให้ทางเลือกหลายแบบดังนี้</p>\n<ul>\n<li>ดาวน์โหลดวิดีโอไลฟ์ ผ่านหัวข้อ Vidoes หรือจาก Activity Log</li>\n<li>ดาวน์โหลดวิดีโอไลฟ์เป็นชุดทีเดียวหลายคลิป (Bulk) เมื่อได้รับการแจ้งเตือน</li>\n<li>ย้ายวิดีโอไลฟ์ไปเก็บบนคลาวด์สตอเรจ จากผู้ให้บริการอื่นเช่น Google Drive, Dropbox โดยเชื่อมต่อบัญชี</li>\n<li>ตัดคลิปแล้วโพสต์ลง Reels จะทำให้คลิปอยู่ถาวร</li>\n<li>ส่งคำขอเลื่อนกำหนดลบวิดีโอออกไป สูงสุด 6 เดือน</li>\n</ul>\n<p>Facebook ให้เหตุผลของการตัดสินใจลบวิดีโอไลฟ์เก่าว่าสอดคล้องกับมาตรฐานในอุตสาหกรรม ทำให้ผู้ใช้งานได้ดูวิดีโอไลฟ์ที่เป็นปัจจุบันมากที่สุด</p>\n<p>ที่มา: <a href=\"https://about.fb.com/news/2025/02/updating-our-facebook-live-video-storage-policy/\">Meta</a></p>\n<p><img alt=\"No Description\" src=\"https://www.blognone.com/sites/default/files/externals/632afa0b89487dddfcc933f17ae4e83f.jpeg\" /></p>\n</div></div></div><div><div>Topics: </div><div><div><a href=\"/topics/facebook-live\">Facebook Live</a></div><div><a href=\"/topics/facebook\">Facebook</a></div><div><a href=\"/topics/live-streaming\">Live Streaming</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c5e772dec6a59451c2635a307f8013badb9f065da947529deb1c1ba4cd543e57","category":"Thai"}
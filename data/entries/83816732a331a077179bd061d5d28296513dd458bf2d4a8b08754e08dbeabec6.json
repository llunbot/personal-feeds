{"title":"กูเกิลโชว์เดโม Project Astra ผู้ช่วย AI ที่ตอบคำถามสิ่งที่มองเห็นรอบตัว คู่ต่อสู้ของ GPT-4o","link":"https://www.blognone.com/node/139768","date":1715780532000,"content":"<div><div><div><p>ในงาน Google I/O 2024 เมื่อคืนนี้ ทีม Google DeepMind ได้โชว์เดโมของ Project Astra โครงการผู้ช่วยส่วนตัว AI ที่สามารถสนทนากับผู้ใช้อย่างต่อเนื่อง ตอบคำถามสิ่งต่างๆ เกี่ยวกับสิ่งที่มองเห็นผ่านกล้องมือถือ ตัวอย่างคือการยกมือถือออกไปถ่ายนอกหน้าต่าง แล้วถามว่าเราอยู่ที่ไหน ซึ่ง Astra ก็ตอบได้อย่างถูกต้อง</p>\n<p>Astra ยังมีความสามารถเรื่องความจำ (memory) โดยตอบคำถามผู้เดโมได้ว่า แว่นตาอยู่ที่ไหน ซึ่ง Astra ตอบได้จากการที่เห็นภาพแว่นตาผ่านเข้ามาในกล้องช่วงก่อนหน้า</p>\n<p>ครึ่งหลังของเดโมเป็นการใช้แว่นตาติดกล้อง ลักษณะเดียวกับ Google Glass แล้วให้ Astra ช่วยตอบคำถามของสิ่งที่เขียนบนกระดานไวท์บอร์ด กูเกิลบอกว่าเดโมนี้ถ่ายมาให้ดูแบบต่อเนื่อง single take และเป็นการเดโมแบบเรียลไทม์ ตัวปัญญาประดิษฐ์อิงอยู่บน Gemini แต่เพิ่มฟีเจอร์ด้านการประมวลผลเฟรมวิดีโอ และการสร้าง timeline ของเหตุการณ์ต่างๆ เข้ามาเพื่อช่วยเรื่องความจำ (recall)</p>\n<p>หากใครดู<a href=\"https://www.blognone.com/node/139721\">เดโมของ GPT-4o ของฝั่ง OpenAI</a> คงนึกภาพออกว่า Astra คือผลิตภัณฑ์แบบเดียวกัน แต่กูเกิลยังไม่เผยรายละเอียดว่า Astra จะได้ใช้งานจริงๆ กันเมื่อไร</p>\n<p>ที่มา - <a href=\"https://blog.google/technology/ai/google-gemini-update-flash-ai-assistant-io-2024/\">Google</a></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/deepmind\">DeepMind</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"83816732a331a077179bd061d5d28296513dd458bf2d4a8b08754e08dbeabec6","category":"Thai"}
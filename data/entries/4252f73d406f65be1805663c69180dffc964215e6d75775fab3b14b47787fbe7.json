{"title":"Red Hat เปิดทาง CentOS 7 อัพเกรดเป็น RHEL 7, ต่ออายุซัพพอร์ตอีก 2 ปี, บอกราคาไม่แพงมาก","link":"https://www.blognone.com/node/134047","date":1685282827000,"content":"<div><div><div><p>เมื่อปี 2020 <a href=\"https://www.blognone.com/node/120027\">Red Hat ช็อควงการด้วยการหยุดทำ CentOS 8 และตัดจบอายุซัพพอร์ตที่สิ้นปี 2021</a> บีบให้<a href=\"https://www.blognone.com/node/126282\">ผู้ใช้งาน CentOS 8 ต้องย้ายไปใช้ RHEL 8 แบบเสียเงิน หรือดิสโทรทางเลือกอื่นๆ แทน</a></p>\n<p>ปัญหาเรื่อง CentOS 8 ยุติไปแล้ว แต่ยังมีกลุ่มผู้ใช้ CentOS 7 เวอร์ชันก่อนหน้าที่ไม่ถูก Red Hat ตัดจบแบบเดียวกัน ได้อายุซัพพอร์ตนาน 10 ปี ซึ่งจะครบกำหนดในวันที่ 30 มิถุนายน 2024 เป็นระเบิดเวลาลูกต่อไป</p>\n<p>ทางเลือกของผู้ใช้ CentOS 7 ในปัจจุบันไม่สามารถอัพเกรดเป็น CentOS 8 ตรงๆ ได้อีกแล้ว การย้ายระบบให้ทันเส้นตายจึงไม่ง่ายนัก โดยเฉพาะผู้ใช้งานบนคลาวด์ ที่ต้องปิด VM, ลบ VM ทิ้ง แล้วสร้างใหม่เท่านั้น</p>\n<p>ล่าสุด Red Hat จึงนำเสนอทางเลือก (แบบเสียเงิน) ให้ผู้ใช้กลุ่มนี้อัพเกรดเป็น RHEL 7 ได้ตรงๆ (in-place conversion) แถมยังได้อายุซัพพอร์ตเพิ่มอีก 2 ปี (จบที่ 30 มิถุนายน 2026) ระหว่างนี้ผู้ใช้สามารถเลือกอัพเกรดต่อเป็น RHEL 8 ได้ทันทีด้วย</p>\n<p>โปรแกรมนี้มีชื่อเรียกว่า Red Hat Enterprise Linux for Third Party Linux Migration ซึ่งยังไม่เปิดเผยราคาต่อสาธารณะ แต่ Red Hat ก็บอกว่ามีราคาไม่แพงนัก (competitively priced) และในกรณีที่ไม่ใช่งานโปรดักชัน ใช้แค่ทดสอบภายใน ก็สามารถสมัครโปรแกรม <a href=\"https://www.redhat.com/en/resources/build-and-test-apps-overview\">Red Hat Developer Subscription for Teams</a> ที่ไม่เสียเงินค่าใช้งานได้ด้วย</p>\n<p>ที่มา - <a href=\"https://www.redhat.com/en/blog/smoothing-transition-centos-linux-7-red-hat-enterprise-linux\">Red Hat</a>, <a href=\"https://thenewstack.io/red-hat-has-finally-given-centos-7-a-cloud-upgrade-plan/\">The New Stack</a></p>\n<p><img alt=\"No Description\" src=\"https://www.blognone.com/sites/default/files/externals/7f87cdfe7becce5c59829756ad7f6514.png\" /></p>\n</div></div></div><div><div>Topics: </div><div><div><a href=\"/topics/red-hat\">Red Hat</a></div><div><a href=\"/topics/rhel\">RHEL</a></div><div><a href=\"/topics/centos\">CentOS</a></div><div><a href=\"/topics/enterprise\">Enterprise</a></div><div><a href=\"/topics/linux\">Linux</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4252f73d406f65be1805663c69180dffc964215e6d75775fab3b14b47787fbe7","category":"Thai"}
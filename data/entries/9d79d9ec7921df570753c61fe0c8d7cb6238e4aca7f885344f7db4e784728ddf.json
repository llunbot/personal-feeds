{"title":"ไต้หวันรับรองวัคซีนจากบริษัทในประเทศ Medigen แม้มีผลเพียงเฟส 2","link":"https://www.blognone.com/node/123806","date":1626799991000,"content":"<div><div><div><p>ไต้หวันรับรองวัคซีน MVC-COV1901 จากบริษัท Medigen Vaccine Biologics หลังจากผ่านการทดสอบเฟส 2 ที่อาศัยเพียงการวัดภูมิต้านทานของผู้ได้รับวัคซีน โดยไม่ต้องรอเฟสสามที่ทดสอบอัตราการป้องกันการติดเชื้อจริง</p>\n<p>รัฐบาลไต้หวันตั้งเงื่อนไขสำหรับวัคซีนด้วยเงื่อนไขเฟส 2 คือระดับภูมิที่ขอบล่างของช่วงความมั่นใจ 95% ต้องไม่ต่ำกว่า 0.67 เท่าของวัคซีน AstraZenezca และระดับการตอบสนองต่อไวรัส (seroresponse rate) ต้องไม่ต่ำกว่า 50% โดย MVC-COV1901 ให้ผลได้ดีทั้งคู่ ผู้ได้รับวัคซีนมีภูมิถึง 3.4 เท่าของกลุ่มที่ได้รับวัคซีน AstraZeneca และอัตราตอบสนองต่อไวรัสอยู่ที่ 95.5%</p>\n<p>วัคซีนตัวอื่นๆ ที่ใช้ในโลกมักต้องอาศัยผลวิจัยเฟส 3 ซึ่งต้องแบ่งกลุ่มฉีดวัคซีนปลอมและวัคซีนจริง และรอจนมีผู้ติดเชื้อครบจำนวน เพื่อหาประสิทธิภาพของวัคซีนในการป้องกันโรคที่แท้จริง แต่ในไต้หวันเองจำนวนผู้ติดเชื้อต่ำมาก การวิจัยเฟส 3 ทำได้ยาก โดยไต้หวันระบุเงื่อนไขการอนุญาตวัคซีนว่า ต้องติดตามประสิทธิภาพที่แท้จริงและรายงานภายในหนึ่งปีข้างหน้า</p>\n<p>ไต้หวันสั่งซื้อ MVC-COV1901 ไว้แล้ว 5 ล้านโดสสำหรับประชากร 2.5 ล้านคน และมีข้อตกลงสั่งเพิ่มเติมอีก 5 ล้านโดส คาดว่าจะเริ่มส่งมอบได้จริงเดือนสิงหาคมนี้โดยปริมาณช่วงแรกไม่มากนัก</p>\n<p>ที่มา - <a href=\"https://www.medigenvac.com/public/en/news/detail/83?from_sort=2\">Medigen</a>, <a href=\"https://www.reuters.com/world/asia-pacific/taiwan-approves-production-medigens-covid-19-vaccine-candidate-2021-07-19/\">Reuters</a></p>\n<p><img src=\"https://www.blognone.com/sites/default/files/externals/21dea50f04f2a675535901694abf2661.jpg\" /></p>\n<p>ภาพโดย <a href=\"https://pixabay.com/illustrations/covid-corona-coronavirus-virus-4948866/\">MiroslavaChrienova</a></p>\n</div></div></div><div><div>Topics: </div><div><div><a href=\"/topics/taiwan\">Taiwan</a></div><div><a href=\"/topics/covid-19\">COVID-19</a></div><div><a href=\"/topics/vaccine\">Vaccine</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9d79d9ec7921df570753c61fe0c8d7cb6238e4aca7f885344f7db4e784728ddf","category":"Thai"}
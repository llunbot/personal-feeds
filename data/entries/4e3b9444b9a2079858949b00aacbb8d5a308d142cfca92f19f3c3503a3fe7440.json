{"title":"พนักงาน OpenAI ฝ่าย Superalignment เผยเหตุผลที่ลาออก เพราะบริษัทไม่โฟกัสภารกิจ AGI มากพอ","link":"https://www.blognone.com/node/139811","date":1715995196000,"content":"<div><div><div><p>เมื่อกรกฎาคมปีที่แล้ว OpenAI ประกาศ<a href=\"https://www.blognone.com/node/134721\">ตั้งทีมวิจัยใหม่</a>ชื่อ Superalignment เพื่อเตรียมการรับมือปัญญาประดิษฐ์หรือ AI ที่มีความฉลาดมากเหนือกว่ามนุษย์ กำกับดูแลว่ามนุษย์ยังรู้เท่าทันและสามารถควบคุมได้ ไม่ให้ทำงานผิดปกติไปนอกคำสั่งจนมุ่งร้ายต่อมนุษย์เสียเอง</p>\n<p>OpenAI แต่งตั้งให้ Ilya Sutskever หนึ่งในผู้ร่วมก่อตั้ง OpenAI และเป็นหัวหน้าฝ่ายนักวิทยาศาสตร์ เป็นหัวหน้าทีม Superalignment นี้ ร่วมกับ Jan Leike พร้อมตกลงว่าจะกันพลังการประมวลผล 20% ของบริษัทให้กับทีมนี้</p>\n<p>สัปดาห์ที่ผ่านมา OpenAI เปิดตัวโมเดล AI ใหม่ <a href=\"https://www.blognone.com/topics/openai\">GPT-4o</a> พร้อมเปิดโควต้าให้ผู้ใช้งานแบบฟรีเข้าถึงฟีเจอร์ต่าง ๆ มากขึ้น สะท้อนต้นทุนการประมวลผล AI ที่ลดลง แต่หลังจากวันเดียว Ilya Sutskever ก็<a href=\"https://www.blognone.com/node/139751\">ประกาศลาออก</a>จากบริษัท ตามด้วย <a href=\"https://www.blognone.com/node/139787\">Jan Leike และพนักงาน</a>ในฝ่าย Superalignment อีกหลายคน เหตุการณ์นี้ไม่ใช่เรื่องปกติแน่</p>\n<p>Wired มีรายงานพิเศษถึงสถานการณ์ภายใน OpenAI ตอนนี้ โดยบอกว่าแผนก Superalignment นั้นได้สิ้นสุดไปพร้อมกับการลาออกของพนักงานคนสำคัญ ภารกิจของทีมได้ถูกโอนย้ายไปให้ฝ่ายวิจัยอื่นใน OpenAI ดูแลต่อแล้ว</p>\n<p>Jan Leike <a href=\"https://x.com/janleike/status/1791498174659715494\">โพสต์อธิบาย</a>สาเหตุของลาออกใน X บอกว่าเขาไม่เห็นด้วยกับทิศทางของผู้บริหาร OpenAI เรื่องภารกิจเร่งด่วนขององค์กรหลายต่อหลายครั้ง ซึ่งตอนนี้มาถึงจุดที่เขาไม่สามารถทนได้อีกแล้ว</p>\n<p>เขาเชื่อว่าภารกิจหลัก OpenAI คือการเตรียมความพร้อมด้านความปลอดภัย ผลกระทบทางสังคม ความฉลาดที่อาจควบคุมไม่ได้ และประเด็นอื่นที่เกี่ยวข้อง เมื่อมีการพัฒนาโมเดล AI ใหม่ออกมา เรื่องเหล่านี้เป็นสิ่งที่ยาก และเขากังวลว่าตอนนี้ OpenAI ไม่ได้ดำเนินการไปในทิศทางนั้น เปรียบเทียบว่าภารกิจของฝ่ายเขาตอนนี้นอกจากจะยากแล้ว ยังเหมือนเรือที่ต้องฝ่าคลื่นพายุขนาดใหญ่ การขอพลังประมวลผลที่ตกลงกันไว้หลายครั้งก็ยากขึ้นเรื่อย ๆ</p>\n<p>Leike บอกว่า OpenAI ถูกก่อตั้งด้วยภารกิจเพื่อกำกับดูแล AI ที่รับผิดชอบและมีประโยชน์ต่อมนุษยชาติ แต่ช่วงไม่กี่ปีที่ผ่านมา การให้ความสำคัญเรื่องการสร้าง AI ที่ปลอดภัยถูกเก็บไว้ข้างหลัง บริษัทให้ความสำคัญกับการนำเสนอผลิตภัณฑ์ที่ตื่นตาตื่นใจต่อตลาดมากกว่า</p>\n<p>Wired ยืนยันข้อมูลว่ามีพนักงานในฝ่าย Superalignment อีกหลายคนที่ลาออกในช่วงที่ผ่านมา บางคนให้เหตุผลที่คล้ายกับ Jan Leike คือขาดความเชื่อมั่นว่า OpenAI ยังดำเนินงานตามภารกิจหลักในการสร้างปัญญาประดิษฐ์ที่ทำงานได้ครอบจักรวาลหรือ Artificial General Intelligence (AGI)</p>\n<p>ที่มา: <a href=\"https://www.wired.com/story/openai-superalignment-team-disbanded/\">Wired</a></p>\n<p><img src=\"https://www.blognone.com/sites/default/files/externals/bd20374223f29d4d268fc7c4f4aef044.png\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4e3b9444b9a2079858949b00aacbb8d5a308d142cfca92f19f3c3503a3fe7440","category":"Thai"}
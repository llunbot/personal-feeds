{"title":"เจาะเบื้องหลังการสร้างวัฒนธรรมการทำงานโหด ๆ ที่ประสบความสำเร็จ ฉบับ Jensen Huang","link":"https://www.blognone.com/node/146165","date":1746022764000,"content":"<div><div><div><p>หนึ่งในข่าววงการเทคฯ ที่เห็นอยู่บ่อย ๆ ก็คือ บริษัทเทคฯ ระดับโลกกำลังเร่งปรับตัวให้ตัวเองกลับมาโหดขึ้นอีกครั้ง ไม่ว่าจะเป็นบังคับกลับเข้าออฟฟิศ ลดสวัสดิการ เพิ่มแรงกดดันให้พนักงาน และปลดพนักงานออกครั้งแล้วครั้งเล่า</p>\n<p>โดยมีเป้าหมายเพื่อเพิ่มประสิทธิภาพขององค์กร ซึ่งไม่รู้ว่าทำได้จริง หรือแค่ต้องการให้ตัวเลขในรายงานผลประกอบการประจำไตรมาสออกมาดูดีขึ้น</p>\n<p>แต่ NVIDIA แทบไม่ต้องเปลี่ยนอะไรเลย เพราะวัฒนธรรมแบบนี้มีอยู่แล้วตั้งแต่แรก ขณะที่บริษัทอย่าง Shopify, Microsoft, Meta, และ Google พยายามขับเคลื่อนให้เร็วขึ้น และตัดคนที่ไม่เวิร์คออก เพื่อแข่งขันในโลก AI แต่ NVIDIA อยู่ในโหมดนี้มานานแล้ว</p>\n<p>วัฒนธรรมการทำงานที่เข้มข้น และจริงจังของ NVIDIA ไม่ได้เกิดขึ้นเพราะ AI บูม แต่ถูกฝังลึกในบริษัทมาตั้งนาน ด้วยการทำงานที่เน้นความเร็ว ชัดเจน และรับผิดชอบเต็มร้อย ทั้งหมดนี้ มาจากการวางรากฐาน และวัฒนธรรมองค์กรโดยซีอีโอ Jensen Huang</p>\n<p>สิ่งหนึ่งที่เห็นได้ชัด ๆ คือโครงสร้างของบริษัทที่ flat มาก พูดง่าย ๆ คือ พนักงานประมาณ 60 คน รายงานขึ้นตรงกับ Huang ซึ่งถือว่าเยอะมากสำหรับบริษัทที่ใหญ่ขนาดนี้</p>\n<p>รวมถึงคำขวัญของบริษัท \"the mission is the boss\" หรือ \"ภารกิจคือเจ้านาย\" หมายความว่า ทุกคนต้องโฟกัสกับเป้าหมายของบริษัท ไม่ใช่ทำงานเอาใจหัวหน้าเพื่อเลื่อนขั้น</p>\n<p>ถ้าโปรเจกต์ของพนักงานคนนั้น ๆ กลายเป็นเรื่องสำคัญ เขาอาจถูกดึงให้ไปรายงานตรงกับ Huang แบบปุบปับ เปรียบเสมือนนักบินที่ต้องคอยควบคุมเครื่อง พร้อมรับผิดชอบแบบเต็มตัว และเตรียมเจอคำถามหนัก ๆ จาก Huang ได้เลย</p>\n<p>Huang สามารถจำรายละเอียดของทุกอย่างได้แบบไม่น่าเชื่อ และติดตามโปรเจกต์ต่าง ๆ อย่างใกล้ชิดมาก ถ้าใครทำพลาดหรือมีประเด็นไม่เข้าใจ อาจถูกขุดคุ้ยกลางที่ประชุมเพื่อให้ทุกคนเรียนรู้ ซึ่งไม่ใช่เพื่อสร้างดราม่า หรือต้องการแขวนพนักงานคนนั้น ๆ กลางที่ประชุม แต่เพื่อให้ทุกคนเรียนรู้ และพัฒนาไปด้วยกัน</p>\n<p>อีกอย่างที่น่าสนใจ คือจำนวนชั่วโมงทำงานของ NVIDIA กินเวลาสัปดาห์ละ 60 ชั่วโมง ถ้าช่วงไหนงานเยอะ ๆ ก็เจอเลย 80 ชั่วโมง แต่นั่นไม่ทำให้พนักงานอยากลาออก หรือเบิร์นเอาท์กับงานแต่อย่างใด พนักงานกลับอยากอยู่กับ NVIDIA เห็นได้จากอัตราการลาออกที่ต่ำกว่า 5% ในช่วงสองปีที่ผ่านมา ซึ่งบริษัทก็ไม่ได้เลย์ออฟพนักงานตั้งแต่ปี 2008</p>\n<p>ยังไม่หมดนะ NVIDIA เป็นบริษัทไม่กี่แห่งที่สนับสนุนการ Work from Home ในขณะที่บิ๊กเทคฯ ขู่หนักขู่หนา ว่าถ้าไม่กลับเข้าออฟฟิศ ก็ขอเชิญออกซะ ซึ่งมันไม่ใช่เพราะ Huang ไว้ใจ พนักงาน แต่ระบบของบริษัทเต็มไปด้วยความรับผิดชอบ ที่พนักงานต้องมี อย่างเช่น การที่ Huang ส่งอีเมลวันละเป็นร้อยฉบับ และคาดหวังให้ทุกคนส่งอัปเดตงานทุกสัปดาห์</p>\n<p>นอกจากนี้ ภรรยาของ Huang เคยเป็นวิศวกรไฟฟ้า แต่ต้องออกจากงานเพื่อเลี้ยงลูก Huang จึงอยากสร้างระบบที่ผู้หญิง โดยเฉพาะคุณแม่ยังสามารถทำงานต่อได้ โดยไม่ต้องเลือกครอบครัวหรืองาน จึงให้พนักงาน Work from Home</p>\n<p>ทั้งหมดนี้ ทำให้ NVIDIA กลายเป็นต้นแบบของวัฒนธรรมการทำงานยุคใหม่ ที่หลายบริษัทพยายามสร้างขึ้นหลังโควิด-19 บางที่ก็กำลังพยายามโหดขึ้นจากบนลงล่าง แต่ NVIDIA โหดแบบธรรมชาติ มาตั้งแต่ต้นแล้ว พนักงานชอบความจริงจังแบบที่นี้ รู้ตัวว่า ตัวเองมาอยู่ที่นี่เพื่อสร้างของเจ๋ง ๆ ไม่ใช่มาเล่นเกมการเมืองในออฟฟิศไปวัน ๆ</p>\n<p>ที่มา: <a href=\"https://www.businessinsider.com/nvidia-hardcore-intensity-culture-mission-driven-jensen-huang-2025-4#post-headline\">Business Insider</a></p>\n<p><img alt=\"alt=&quot;Huang&quot;\" src=\"https://www.blognone.com/sites/default/files/externals/31d1b2104253321b5a3f673a556ae693.jpeg\" /></p>\n</div></div></div><div><div>Topics: </div><div><div><a href=\"/topics/jensen-huang\">Jensen Huang</a></div><div><a href=\"/topics/nvidia\">NVIDIA</a></div><div><a href=\"/topics/workplace\">Workplace</a></div><div><a href=\"/topics/analysis\">Analysis</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b5933eac411f3d971d6db31130b618e13b03ecf2deace2b4efa93cb02d08bb6a","category":"Thai"}
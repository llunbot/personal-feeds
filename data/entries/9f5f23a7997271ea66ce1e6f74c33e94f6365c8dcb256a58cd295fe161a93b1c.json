{"title":"Facebook เปิดตัวแว่น AR ติดกล้อง Ray-Ban Stories เน้นถ่ายคลิปแล้วแชร์ลง Stories","link":"https://www.blognone.com/node/124671","date":1631243183000,"content":"<div><div><div><p>Facebook ร่วมกับแบรนด์แว่นกันแดด Ray-Ban เปิดตัวแว่น AR แบบติดกล้อง<a href=\"https://www.blognone.com/node/122720\">ที่มีข่าวมาก่อนหน้านี้</a> โดยใช้ชื่อว่า <strong>Ray-Ban Stories</strong></p>\n<p>รูปแบบการใช้งานก็ตรงตามชื่อแว่น คือเน้นใช้สวมใส่เพื่อถ่ายรูปหรือคลิปลง Instagram Stories เป็นหลัก (สามารถฟังเพลงหรือรับสายโทรศัพท์เป็นงานรอง) วิธีการคือต้องใช้ร่วมกับแอพตัวใหม่ชื่อ Facebook View บนสมาร์ทโฟน โดยรูปหรือคลิปที่ถ่ายจากแว่น Ray-Ban Stories จะไปโผล่ในแอพ Facebook View ให้อัตโนมัติ แล้วค่อยแต่งภาพและแชร์ลงโซเชียลต่างๆ อีกที (รูปแบบเหมือนกับ<a href=\"https://www.blognone.com/node/90237\">แว่น Spectacles ของ Snap ที่ออกในปี 2017</a> มาก)</p>\n<p>ในประเด็นเรื่องความเป็นส่วนตัว แว่นมีไฟ LED สีขาวอยู่ข้างกล้อง เพื่อบอกให้คนอื่นๆ รับทราบว่าผู้สวมแว่นกำลังถ่ายภาพอยู่ Facebook ระบุว่าจะเก็บข้อมูลเท่าที่จำเป็นเท่านั้น ภาพทั้งหมดจะเก็บอยู่ในตัวแว่นไม่ถูกแชร์ออกไปไหน และมีแต่ผู้ใช้เท่านั้นที่เห็นภาพที่ซิงก์ลงแอพ Facebook View</p>\n<p><img src=\"https://www.blognone.com/sites/default/files/externals/f3a1fa88782eabee57bcb4c3b3125cde.jpg\" /></p>\n<p><img src=\"https://www.blognone.com/sites/default/files/externals/8270bfd8f8771e1125b88749e22326bf.png\" /></p>\n<p>สเปกของ Ray-Ban Stories คือ หน่วยประมวลผล Snapdragon ไม่ระบุรุ่น, กล้อง 5MP สองตัว (ฝั่งละตัว) สามารถบันทึกคลิปได้นานสูงสุด 30 วินาที รองรับคำสั่งงานด้วยเสียง Facebook Assistant (ชื่อคุ้นๆ) มีลำโพงแบบ open-ear และไมโครโฟน 3 ตัว พร้อมเทคโนโลยีตัดเสียงรบกวน แบตเตอรี่ระบุว่าอยู่ได้นานทั้งวัน (all-day) และมีเคสสำหรับชาร์จให้ด้วย</p>\n<p>Facebook บอกว่าการยัดชิ้นส่วนทั้งหมด ไม่ว่าจะเป็นกล้อง ไมโครโฟน แบตเตอรี่ ลงในแว่นขนาดเล็กๆ เป็นเรื่องยากมาก แต่สุดท้ายก็ทำได้ และได้แว่นที่หนักกว่าแว่นกันแดดปกติของ Ray-Ban เพียง 5 กรัมเท่านั้น</p>\n<p>แว่น Ray-Ban Stories มีกรอบให้เลือกประมาณ 20 แบบ วางขายในราคาเริ่มต้นที่ 299 ดอลลาร์ ใน 6 ประเทศคือ สหรัฐอเมริกา สหราชอาณาจักร ออสเตรเลีย แคนาดา ไอร์แลนด์ อิตาลี</p>\n<p><img src=\"https://www.blognone.com/sites/default/files/externals/df030087ec062a778c313e41d5870354.jpg\" /></p>\n<p>หน้าตาของแอพ Facebook View</p>\n<p><img src=\"https://www.blognone.com/sites/default/files/externals/8224051559812533c5968451f64837ec.png\" /></p>\n<p>ที่มา - <a href=\"https://tech.fb.com/ray-ban-and-facebook-introduce-ray-ban-stories-first-generation-smart-glasses/\">Facebook</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/augmented-reality\">Augmented Reality</a></div><div><a href=\"/topics/smart-glass\">Smart Glass</a></div><div><a href=\"/topics/ray-ban\">Ray-Ban</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9f5f23a7997271ea66ce1e6f74c33e94f6365c8dcb256a58cd295fe161a93b1c","category":"Thai"}
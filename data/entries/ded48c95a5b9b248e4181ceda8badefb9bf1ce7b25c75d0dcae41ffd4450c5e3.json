{"title":"รวมรีวิว Pixel 6 ออกมาดีเยี่ยม กล้องดี แบตดี ซอฟต์แวร์ดี ราคาดี แต่เซ็นเซอร์นิ้วทำงานช้า","link":"https://www.blognone.com/node/125464","date":1635218578000,"content":"<div><div><div><p>เว็บไซต์ต่างประเทศหลายแห่งออกรีวิว Google Pixel 6 คะแนนโดยรวมออกมาดีมาก แข็งแกร่งทั้งเรื่องดีไซน์ กล้อง แบต ซอฟต์แวร์ ฟีเจอร์จากชิป Tensor ที่สร้างความแตกต่าง และราคาที่เป็นมิตรกับผู้ใช้ จุดติหลักๆ มีจุดเดียวเท่านั้นคือตัวสแกนลายนิ้วมือบนหน้าจอทำงานช้า</p>\n<p><a href=\"https://www.engadget.com/google-pixel-6-and-pixel-6-pro-review-specs-camera-samples-battery-test-160014200.html?src=rss\">Engadget</a> ให้คะแนน 91/100 ชมเรื่องน้ำหนักเครื่องเบา ดีไซน์แถบกล้องด้านหลังที่ต่างจากกล้องปูดของยี่ห้ออื่นๆ ช่วยให้วางราบแล้วเครื่องไม่กระดก, ซอฟต์แวร์ Assistant และ Voice Recognition ที่ทำงานได้ดีเยี่ยม, ประสิทธิภาพดีจากการใช้คอร์ X1 สองตัว แต่ราคาที่ต่างกัน 300 ดอลลาร์ ทำให้รุ่นธรรมดาเป็นตัวเลือกที่ดีกว่ารุ่น Pro</p>\n<p><a href=\"https://gizmodo.com/the-pixel-6-is-so-good-why-buy-anything-else-1847927331\">Gizmodo</a> บอกว่าราคา 599 ดอลลาร์ทำให้ผู้ซื้อมือถือ Android ปีนี้หันไปเลือกซื้อรุ่นอื่นได้ยากแล้ว, คุณภาพจอภาพดีเยี่ยม แต่ก็ไม่มีรุ่นจอเล็กแล้ว เพราะทั้งสองรุ่นย่อยมีขนาดจอใกล้เคียงกัน, คะแนนเบนช์มาร์คซีพียู Tensor อาจสู้ Snapdragon 888 ไม่ได้ แต่ในการใช้งานจริงไม่มีปัญหา, คุณภาพของกล้อง Pixel 6 Pro เก็บ dynamic range ได้ดีกว่า iPhone 13 Pro และการถ่าย Night Sight ยังไม่มีมือถือยี่ห้อไหนเทียบเคียงได้ ส่วนข้อวิจารณ์คือตัวสแกนนิ้วใต้จอทำงานช้า ระดับเดียวกับ Galaxy S10 ซึ่งซัมซุงแก้ปัญหานี้ไปแล้วในฮาร์ดแวร์รุ่นหลังๆ และรุ่นธรรมดาไม่รองรับ 5G mmWave ของบางโอเปอเรเตอร์ในสหรัฐ</p>\n<p><a href=\"https://9to5google.com/2021/10/25/google-pixel-6-pro-review/\">9to5google</a> บอกว่านี่คือเรือธงที่แท้จริงของกูเกิลเป็นครั้งแรก, ตัวเครื่องขนาดใหญ่ขึ้นจาก Pixel รุ่นก่อนๆ มาก, การมีชิป Tensor ทำให้ประมวลผลภาพถ่ายได้เร็วขึ้นมาก, ฟีเจอร์ลบคนในภาพ Magic Eraser ทำงานได้แม่นยำ, เลนส์ซูม 4X ช่วยให้ถ่ายภาพไกลๆ ได้แม้ยังเป็นรอง S21 Ultra เล็กน้อย, คุณภาพของกล้องกลับมาทวงบัลลังก์แชมป์อีกครั้ง ส่วนวิดีโอระดับใกล้เคียงกับซัมซุงแต่ยังเป็นรอง iPhone</p>\n<p><img src=\"https://www.blognone.com/sites/default/files/externals/b320b6f292421a7f00d425ccc294263f.jpg\" /></p>\n</div></div></div><div><div>Topics: </div><div><div><a href=\"/topics/google-pixel-6\">Google Pixel 6</a></div><div><a href=\"/topics/mobile\">Mobile</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ded48c95a5b9b248e4181ceda8badefb9bf1ce7b25c75d0dcae41ffd4450c5e3","category":"Thai"}
{"title":"รู้จักกับ Airchat โซเชียลเน็ตเวิร์คแบบเสียง ที่เป็นกระแสในฝั่ง Tech อเมริกา","link":"https://www.blognone.com/node/139326","date":1713685865000,"content":"<div><div><div><p>เมื่อสัปดาห์ที่ผ่านมามีแอปโซเชียลเน็ตเวิร์คใหม่ ที่เปิดตัวจากการยกเครื่องเวอร์ชันเก่าในปีที่แล้วชื่อว่า <strong>\"Airchat\"</strong> นิยามตนเองว่าเป็นโซเชียลเสียงสไตล์วอล์คกี้ทอล์คกี้ หรือวิทยุสื่อสาร ถึงแม้ไอเดียนี้ฟังดูอาจไม่ใหม่ และทำให้นึกถึง <a href=\"https://www.blognone.com/topics/clubhouse\">Clubhouse</a> แต่รูปแบบการสมัครแบบต้องได้คำเชิญ (Invite-only) เพิ่มความยากอีกนิด ก็ทำให้บุคคลสายเทคโนโลยีในอเมริกา ต่างพากันมาลองใช้งานจนเป็นกระแส</p>\n<p>รูปแบบของ Airchat เป็นโซเชียลแสดงผลเป็นไทม์ไลน์ มีระบบโต้ตอบ Reply, กด Like อย่างที่คุ้นเคยในแพลตฟอร์มอื่น สิ่งที่แตกต่างและเป็นจุดขายคือทั้งหมดใช้การป้อนข้อมูลผ่านวิธีบันทึกเสียงเท่านั้น ผู้ใช้งานต้องกดอัดเสียง ซึ่งเสียงนั้นจะถูกเล่นบนไทม์ไลน์ พร้อมถอดออกมาเป็นข้อความสำหรับคนที่ต้องการอ่าน รองรับข้อความเสียงได้ยาวมาก และระบบก็ถอดออกมาไหวด้วย (<a href=\"https://www.air.chat/natsharpe/post/2989ce63-3a78-49b8-9e4d-21cc972d37cf\">แบบนี้เป็นต้น</a>)</p>\n<p>สองผู้ก่อตั้ง Airchat คือ Naval Ravikant (ผู้ก่อตั้ง AngelList) และ Brian Norgard (อดีตผู้บริหาร Tinder) พูดถึงแนวทางการสร้าง Airchat ว่าต้องการให้เป็นโซเชียลที่ผู้ใช้งานไม่ต้องพิมพ์ ไม่ต้องเอานิ้วปัดเลื่อนอ่าน (เพราะไทม์ไลน์ไหลไปพร้อมเสียง) ทำให้การเข้าร่วมวงสนทนาลื่นไหลต่อเนื่องมากขึ้น</p>\n<p>อย่างไรก็ตามกระแสที่เกิดขึ้นก็มาพร้อมคำถามว่าแอปนี้จะได้รับความนิยมมากแค่ไหน เพราะเมื่อพูดถึงแอปโซเชียลเสียง โลกก็มี Clubhouse และฟังก์ชัน Spaces บน X/Twitter อยู่แล้ว <a href=\"https://www.air.chat/\">จำนวนดาวน์โหลด</a>ที่มีรายงานออกมาล่าสุดอยู่ที่ประมาณ 50,000 ครั้ง เรื่องนี้จึงต้องดูกันต่อไปอีกระยะหนึ่ง</p>\n<p>ที่มา: <a href=\"https://www.engadget.com/airchat-is-the-latest-app-trying-to-make-social-audio-cool-again-140050450.html\">Engadget</a>, <a href=\"https://techcrunch.com/2024/04/13/airchat-launch/\">TechCrunch</a> และ <a href=\"https://sea.mashable.com/tech-industry/32158/audio-app-airchat-probably-isnt-worth-the-hype\">Mashable</a></p>\n<p><img alt=\"No Description\" src=\"https://www.blognone.com/sites/default/files/externals/00b760ae4690c506b23cd51eaa95c64b.png\" /></p>\n</div></div></div><div><div>Topics: </div><div><div><a href=\"/topics/airchat\">Airchat</a></div><div><a href=\"/topics/social-network\">Social Network</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"664ed678ead63b4ce6f4f4c57548478d54ee034999867f6704058d85657dc3d1","category":"Thai"}
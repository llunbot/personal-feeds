{"title":"[ลือ] Apple มีแผนออกแว่นตาอัจฉริยะ, AirPods ติดกล้อง ในปี 2027 - Vision Pro ราคาถูกมาปีหน้า","link":"https://www.blognone.com/node/142538","date":1728834095000,"content":"<div><div><div><p>รายงานข่าวลือสินค้าใหม่แอปเปิล จากจดหมายข่าวประจำสัปดาห์โดย Mark Gurman แห่ง Bloomberg คนเดิม คราวนี้ว่าด้วยสินค้าตัวใหม่ ข้ามไปไกลปี 2027 และเฮดเซต Apple Vision Pro รุ่นราคาถูกลงที่ยังอยู่ในแผน</p>\n<p>เริ่มด้วย Vision Pro ซึ่งรุ่นปัจจุบันแอปเปิลขาย 3,499 ดอลลาร์ และมีข่าวเกี่ยวกับรุ่นถัดไปมาตลอดว่าอาจเป็นทั้งรุ่นถัดไป<a href=\"https://www.blognone.com/node/142275\">สเป็กแรง</a> หรือ<a href=\"https://www.blognone.com/node/140478\">รุ่นที่ทำราคาถูกลง</a> ข้อมูลของ Gurman บอกว่าจะยังมีทั้งสองแนวทาง โดยรุ่นราคาถูกลงอาจลดลงครึ่งหนึ่ง ลดสเป็กชิปมาเป็น M1 หรือตระกูล A จากปัจจุบันเป็น M2 และตัดฟีเจอร์ EyeSight ที่แสดงดวงตาออกจอภายนอก วัสดุก็อาจเปลี่ยนเป็นพลาสติก เปิดตัวเร็วที่สุดต้นปีหน้า</p>\n<p>Gurman ยังบอกว่าแอปเปิลมีแผนออก Vision Pro รุ่นบนรุ่นถัดไปอยู่ แต่เร็วที่สุดคือปี 2026</p>\n<p>นอกจากนี้เขายังให้ข้อมูลสินค้าใหม่แอปเปิลนั่นคือแว่นตาอัจฉริยะ คล้าย<a href=\"https://www.blognone.com/node/142220\">แว่นตาของ Meta</a> มีกล้อง ลำโพง ไมโครโฟน จอแสดงผลไม่ได้เป็น AR เต็มรูปแบบ ใช้เทคโนโลยีผสมผสานที่ได้จากการพัฒนา Vision Pro และปุ่ม Camera Control ใน iPhone 16 คาดว่าจะเปิดตัวในปี 2027</p>\n<p>สินค้าอีกตัวที่ Gurman รายงานคือ AirPods แบบติดกล้องที่เคยมี<a href=\"https://www.blognone.com/node/140664\">รายงานมาก่อนหน้านี้</a> แต่สถานะยังอยู่ในขั้นทดสอบผลิตภัณฑ์ และหากเปิดตัวก็เป็นปี 2027 เช่นกัน</p>\n<p>ที่มา: <a href=\"https://www.bloomberg.com/news/newsletters/2024-10-13/apple-smart-home-plans-new-os-smart-displays-vision-pro-integration-robots-m27kw5m7\">Bloomberg</a></p>\n<p><img src=\"https://www.blognone.com/sites/default/files/externals/f408c4d30b5a06bc79f7c0a335615fa2.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/rumors\">Rumors</a></div><div><a href=\"/topics/apple-vision-pro\">Apple Vision Pro</a></div><div><a href=\"/topics/airpods\">AirPods</a></div><div><a href=\"/topics/smart-glass\">Smart Glass</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2cff7161b510e0cd4d3f06237ce637ab75908a44313b5e338fa7c42936311501","category":"Thai"}
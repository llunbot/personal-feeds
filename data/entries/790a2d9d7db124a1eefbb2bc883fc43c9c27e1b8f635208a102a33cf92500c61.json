{"title":"Firefox 121 ออกแล้ว เวอร์ชันลินุกซ์เปลี่ยนมาใช้ Wayland เป็นดีฟอลต์","link":"https://www.blognone.com/node/137308","date":1702996135000,"content":"<div><div><div><p>Mozilla ออก Firefox 121 ซึ่งเป็นเวอร์ชันสุดท้ายของปีนี้</p>\n<p>การเปลี่ยนแปลงสำคัญอยู่ที่เวอร์ชันลินุกซ์ โดย Firefox บนลินุกซ์เปลี่ยนมาใช้ระบบจัดการแสดงผล Wayland เป็นดีฟอลต์โดยตรงแล้ว จากที่ก่อนหน้านี้ Firefox เรียกใช้ Wayland ผ่าน <a href=\"https://wayland.freedesktop.org/xserver.html\">XWayland</a> ที่จำลองสภาพแวดล้อม X Window มาอีกที เพื่อความเข้ากันได้ย้อนหลัง</p>\n<p>Wayland เป็นโปรโตคอลสำหรับแสดงผลแอพบนหน้าจอ ถูกพัฒนาครั้งแรกในปี 2008 เพื่อมาใช้แทน X Window เดิมที่ล้าสมัยแล้ว แต่การเปลี่ยนผ่านก็เกิดขึ้นอย่างช้าๆ โดย <a href=\"https://www.blognone.com/node/84676\">Fedora เปลี่ยนมาใช้ Wayland ในปี 2016</a>, <a href=\"https://www.blognone.com/node/91735\">Ubuntu ปี 2017</a>, <a href=\"https://www.blognone.com/node/110745\">Debian ปี 2019</a></p>\n<p>กรณีของ Firefox <a href=\"https://bugzilla.mozilla.org/show_bug.cgi?id=635134\">เริ่มมีการหารือเปลี่ยนมาใช้ Wayland ตั้งแต่ปี 2011</a> แต่ก็ติดขัดหลายอย่าง จึงมาแบบครึ่งตัวคือใช้ท่า XWayland แทน จนมาตัดสินใจเปลี่ยนผ่านอย่างสมบูรณ์ในเวอร์ชันนี้ (Firefox เวอร์ชันของบางดิสโทรอาจแพตช์ให้รองรับ Wayland มาก่อนแล้ว แต่ตัวของ Mozilla เพิ่งเปลี่ยน)</p>\n<p>การที่ Firefox เปลี่ยนมาใช้ Wayland โดยตรง ช่วยให้การใช้งาน Firefox บนลินุกซ์ราบรื่นขึ้น รองรับทัชแพด ทัชสกรีนได้ดีกว่าเดิม ตั้งค่าความละเอียดแยกตามจอมอนิเตอร์ได้ ประสิทธิภาพกราฟิกดีขึ้น</p>\n<p>ของใหม่อย่างอื่นนอกจาก Wayland แล้ว ยังมีเวอร์ชันวินโดวส์จะแจ้งเตือนให้ผู้ใช้ติดตั้งส่วนขยาย Microsoft AV1 Video Extension เพื่อเล่นวิดีโอ AV1 ด้วยฮาร์ดแวร์, รองรับคำสั่ง Voice Control บน macOS, เพิ่มตัวเลือก always underline links บังคับให้ลิงก์ต้องขีดเส้นใต้เสมอ</p>\n<p>ที่มา - <a href=\"https://www.mozilla.org/en-US/firefox/121.0/releasenotes/\">Mozilla</a>, <a href=\"https://www.phoronix.com/news/Firefox-121-Available\">Phoronix</a></p>\n<p><img alt=\"No Description\" src=\"https://www.blognone.com/sites/default/files/externals/7ad1b3efa6d5f095fe84f106e39cd051.png\" /></p>\n</div></div></div><div><div>Topics: </div><div><div><a href=\"/topics/firefox\">Firefox</a></div><div><a href=\"/topics/browser\">Browser</a></div><div><a href=\"/topics/mozilla\">Mozilla</a></div><div><a href=\"/topics/wayland\">Wayland</a></div><div><a href=\"/topics/linux\">Linux</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"790a2d9d7db124a1eefbb2bc883fc43c9c27e1b8f635208a102a33cf92500c61","category":"Thai"}
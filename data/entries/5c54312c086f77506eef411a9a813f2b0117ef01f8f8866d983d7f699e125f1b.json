{"title":"อดีตหัวหน้า PlayStation Studio บอกตลาดคอนโซลใหญ่เท่าเดิม แต่ต้นทุนพัฒนาเกมแพงขึ้น","link":"https://www.blognone.com/node/138613","date":1710074067000,"content":"<div><div><div><p>Shawn Layden อดีตประธาน SIE Worldwide Studio ที่รับผิดชอบสตูดิโอเกมทั้งหมดของโซนี่ (<a href=\"https://www.blognone.com/node/112271\">ลาออกไปเมื่อปี 2019</a>) เขาเคยออกมาวิจารณ์<a href=\"https://www.blognone.com/node/117137\">ต้นทุนค่าพัฒนาเกมที่พุ่งทะยานจนไม่ยั่งยืน</a> <a href=\"https://www.blognone.com/node/124618\">อยู่หลายครั้ง</a></p>\n<p>ล่าสุด Layden ออกมาให้สัมภาษณ์อีกครั้งกับ GameBeat ในสถานการณ์ที่บริษัทเกมปลดพนักงานออกเป็นจำนวนมากในช่วงต้นปี 2024 และรวมถึง<a href=\"https://www.blognone.com/node/138428\">โซนี่ อดีตนายจ้างของ Layden ด้วย</a> โดยประเด็นของ Layden ยังคงเหมือนเดิมคือต้นทุนค่าพัฒนาเกมแพงเกินไป ในขณะที่ตลาดคอนโซลใหญ่เท่าเดิม</p>\n<p><img alt=\"No Description\" src=\"https://www.blognone.com/sites/default/files/externals/9038a170e801f7be2c509991572d79f4.jpeg\" /></p>\n<p>Layden บอกว่าเมื่อต้นทุนค่าพัฒนาเกมทะลุ 200 ล้านดอลลาร์ (<a href=\"https://www.blognone.com/node/137324\">อย่างเคสเกม Spider-Man 2 ใช้ทุน 315 ล้านดอลลาร์</a>) การวางเป็นเกมเอ็กซ์คลูซีฟเฉพาะคอนโซลกลายเป็นจุดอ่อน เพราะตลาดที่เป็นไปได้ (addressable market) มีขนาดเล็กเกินไป แนวทางที่เหมาะสมคือการขยายฐานผู้ซื้อให้มากขึ้น แม้ได้เพิ่มอีกแค่ 10% ก็ยังดี ซึ่งตลาดผู้เล่นคอนโซลนั้นอยู่ราว 250 ล้านคนมาตั้งแต่ยุค PS1 แล้ว ทำอย่างไรก็ไม่เพิ่มขึ้น พวกเรา (หมายถึงอุตสาหกรรมเกม) ไม่ได้พยายามมากพอในการชวนคนที่ไม่มีเครื่องคอนโซลให้มาซื้อคอนโซล</p>\n<p>Layden ยังเปรียบเทียบว่าโลกเราอยู่ในยุคเกม live service หรือ free-to-play ซึ่งผู้เล่น 95% ไม่มีวันจ่ายเงินในเกม สัดส่วนผู้เล่นที่ยอมจ่ายเงินมีจำกัด ดังนั้นบริษัทเกมต้องขยายฐานผู้เล่นให้กว้างที่สุดเท่าที่ทำได้ กรณีของ Helldivers 2 ที่ลงพีซีด้วยพร้อมกับ PlayStation เป็นตัวอย่างที่ดี เพราะช่วยให้ขยายฐานผู้เล่นได้กว้าง</p>\n<p><img src=\"https://www.blognone.com/sites/default/files/externals/03da4c7189778958584967684d0b6d3c.jpg\" /></p>\n<p><em>เกมเอ็กซ์คลูซีฟของโซนี่ที่เคยโปรโมทว่า Only on PlayStation ตอนนี้ลงพีซีครบทุกเกมแล้ว</em></p>\n<p>ในบทสัมภาษณ์ของ Layden ยังมีประเด็นอื่นๆ เช่น เขาวิจารณ์เกมที่ใช้บล็อคเชน ว่าไปเอาเทคโนโลยีการทำเงิน (monetization) มาเป็นตัวตั้ง แต่กลับไม่ตอบโจทย์เกมเมอร์ว่าทำไมต้องเล่นเกมนี้ ซึ่งเป็นแนวทางที่ผิด อย่างไรก็ตาม Layden เป็นที่ปรึกษาของ<a href=\"https://ready.gg\">บริษัท READYgg</a> ซึ่งพัฒนาแพลตฟอร์มบล็อคเชนสำหรับเกมด้วยเช่นกัน</p>\n<p>ที่มา - <a href=\"https://venturebeat.com/games/how-former-playstation-boss-views-gamings-tumultuous-time-shawn-layden-interview/\">GameBeat</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5c54312c086f77506eef411a9a813f2b0117ef01f8f8866d983d7f699e125f1b","category":"Thai"}
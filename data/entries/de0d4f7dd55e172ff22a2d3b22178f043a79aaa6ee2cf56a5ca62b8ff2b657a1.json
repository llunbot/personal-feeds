{"title":"6 ปีผ่านไป แผนพัฒนาชิปโมเด็มใช้เองของ Apple เพื่อหลุดจาก Qualcomm ก็ยังไม่สำเร็จ","link":"https://www.blognone.com/node/141487","date":1723992183000,"content":"<div><div><div><p>Mark Gurman แห่ง Bloomberg รายงานข้อมูลแอปเปิลในจดหมายข่าวประจำสัปดาห์ Power On โดยคราวนี้ว่าด้วยแผนพัฒนาชิปโมเด็มของแอปเปิล</p>\n<p>ประเด็นนี้<a href=\"https://www.blognone.com/node/120084\">เคยมีรายงาน</a> ว่าแอปเปิลตั้งทีมเพื่อพัฒนาชิปโมเด็มเอง นำโดย Johny Srouji หัวหน้าฝ่ายพัฒนาชิป มาตั้งแต่ปี 2018 เป็นผลต่อเนื่องจากการมีคดีฟ้องร้องกับ Qualcomm ซึ่งเป็นผู้ผลิตชิปโมเด็มให้แอปเปิล ทำให้บริษัทพยายามลดการพึ่งพาลง</p>\n<p>รายงานบอกว่าแอปเปิลลงทุนกับการพัฒนาชิปโมเด็มไปแล้วหลายพันล้านดอลลาร์ ใช้วิศวกรหลายพันคน นับชั่วโมงทำงานหลายล้านชั่วโมง เป้าหมายให้ได้ชิปโมเด็มที่ทดแทน Qualcomm ได้เท่านั้น ไม่ได้มีจุดเด่นที่เหนือกว่าในมุมผู้ใช้งาน และตอนนี้แอปเปิลก็ยังทำได้ไม่ใกล้เคียงด้วย จากปัญหานี้ทำให้แอปเปิลต้องต่อสัญญาใช้ชิปโมเด็ม Qualcomm <a href=\"https://www.blognone.com/node/135676\">ต่อไปถึงปี 2026</a></p>\n<p>เหตุผลหนึ่งที่ท้าทายแอปเปิลคือชิปโมเด็มของ Qualcomm ผ่านการออกแบบ ทดสอบ พัฒนา มานานมากจนลงตัวดีแล้ว Qualcomm มีการทดสอบการใช้งานร่วมกับผู้ให้บริการเครือข่ายทั่วโลกอยู่ตลอด ซึ่งแอปเปิลต้องทดสอบในระดับเดียวกัน สิ่งนี้แตกต่างจากการออกแบบชิปซีพียู หรือหน่วยประมวลผล AI ที่แอปเปิลใช้กับชิปตระกูล M ใน Mac และ iPad</p>\n<p>ถึงตอนนี้ยังไม่ชัดเจนว่าแอปเปิลจะสามารถพัฒนาชิปโมเด็มทดแทนได้เมื่อใด แต่ตามแผนนั้นแอปเปิลคาดหวังให้ได้ชิปโมเด็มที่รวมจบในตัวเป็น SoC ซึ่งน่าจะลดการใช้พลังงาน และที่สำคัญคือลดต้นทุนที่แอปเปิลต้องจ่ายค่ารอยัลตี้ให้ Qualcomm นั่นเอง</p>\n<ul>\n<li>ข่าวก่อนหน้านี้: <a href=\"https://www.blognone.com/node/135893\">สาเหตุที่ Apple ยังทำชิปโมเด็มเองไม่ได้ - เพราะยากกว่าชิป iPhone หรือ Mac มาก</a></li>\n</ul>\n<p>ที่มา: <a href=\"https://www.bloomberg.com/news/newsletters/2024-08-18/why-is-apple-building-own-modem-company-plays-long-game-in-dropping-qualcomm-lzzk8616\">Bloomberg</a></p>\n<p><img src=\"https://www.blognone.com/sites/default/files/externals/caa6c2f3dac854c7f8a34d8839573311.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/5g\">5G</a></div><div><a href=\"/topics/modem\">Modem</a></div><div><a href=\"/topics/qualcomm\">Qualcomm</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"de0d4f7dd55e172ff22a2d3b22178f043a79aaa6ee2cf56a5ca62b8ff2b657a1","category":"Thai"}
{"title":"Volkswagen ร่วมวง Android Automotive, มีสโตร์เอง, ประกาศซัพพอร์ตนานขั้นต่ำ 15 ปี","link":"https://www.blognone.com/node/133132","date":1679538410000,"content":"<div><div><div><p>Volkswagen Group เป็นค่ายรถยนต์รายล่าสุดที่เข้าร่วมจักรวาล Android Automotive ของกูเกิล</p>\n<p>เมื่อปี 2021 เครือ Volkswagen Group ประกาศทำระบบ infotainment ของตัวเองชื่อ <strong>One.Infotainment</strong> ซึ่งจะอิงอยู่บนฐานของ Android Automotive และจะเปิดให้ใช้งานในปี 2023 ตัวซอฟต์แวร์เป็นส่วนหนึ่งของระบบปฏิบัติการรถยนต์ VW.OS รับผิดชอบโดยบริษัทลูก Cariad ที่ทำซอฟต์แวร์ให้รถยนต์ทั้งเครือ</p>\n<p>จุดเด่นอย่างหนึ่งของ One.Infotainment คือมีแอพสโตร์ของตัวเอง (แยกจากของกูเกิล) ที่ร่วมพัฒนากับบริษัท HARMAN ตอนนี้มีข้อมูลแล้วว่าจะมีแอพ TikTok, Spotify, Yelp, Webex, The Weather Channel, Home Assistant, Vivaldi ให้ใช้งาน</p>\n<p>แบรนด์รถยนต์ในเครือ ได้แก่ Volkswagen, Audi, Porsche, Lamborghini, Bentley จะได้ใช้งานระบบ One.Infotainment โดยแต่ละแบรนด์จะปรับแต่งหน้าตาให้เข้ากับสไตล์ของตัวเอง ตอนนี้ประกาศแล้วว่า Audi จะเป็นแบรนด์แรกที่จะได้ใช้ระบบใหม่นี้ช่วงกลางปี รถยนต์รุ่นที่ขายไปแล้วจะได้อัพเดตซอฟร์แวร์ย้อนหลังด้วย</p>\n<p>ข้อมูลใหม่อีกอย่างคือ Volkswagen จะซัพพอร์ต Android Automotive เท่าอายุการใช้งานของรถยนต์ (lifetime support) เป็นเวลา 15 ปีหรือนานกว่านั้น ในกรณีของบางแบรนด์ลูกที่มักใช้งานยาวนาน ลูกค้ามักซื้อรถยนต์เป็นของสะสม เช่น Bugatti, Porsche, Lamborghini ก็อาจรองรับนานกว่านั้นได้</p>\n<p><img alt=\"No Description\" src=\"https://www.blognone.com/sites/default/files/externals/96f2597bcdfa97fa385b041969279817.jpg\" /></p>\n<p>ที่มา - <a href=\"https://cariad.technology/de/en/news/stories/launch-application-store-for-volkswagen-group.html\">Cariad</a>, <a href=\"https://www.theverge.com/2023/3/1/23619468/volkswagen-audi-porsche-cariad-app-store-tiktok\">The Verge</a>, <a href=\"https://arstechnica.com/cars/2023/03/android-infotainment-will-be-supported-for-at-least-15-years-vw-says/\">Ars Technica</a></p>\n</div></div></div><div><div>Topics: </div><div><div><a href=\"/topics/volkswagen\">Volkswagen</a></div><div><a href=\"/topics/android-automotive\">Android Automotive</a></div><div><a href=\"/topics/audi\">Audi</a></div><div><a href=\"/topics/automobile\">Automobile</a></div><div><a href=\"/topics/harman\">Harman</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"201f97e6ea29ee68ebdc36d9c20ebdddd405d09ee502bf9ae885b56f1cda6011","category":"Thai"}
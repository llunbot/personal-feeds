{"title":"Dune: Part One","link":"https://markpeak.net/dune-part-one/","date":1698572755000,"content":"<p>ในฐานะผู้อ่านนิยาย Dune ฉบับแปลไทยมาครบทั้ง 3 เล่ม (Dune, Dune Messiah, Children of Dune) เพิ่งมีโอกาสได้ดูภาพยนตร์ Dune ฉบับปี 2021 ซึ่งเป็นครึ่งแรกของนิยายเล่มแรก โดย Part Two จะตามมาในช่วงต้นปี 2024</p>\n<p>โครงการสร้างภาพยนตร์ Dune มีมานานแล้ว แต่ไม่ประสบความสำเร็จเท่าไรนัก เคยมีเวอร์ชันภาพยนตร์ปี 1984 และทีวีซีรีส์ในปี 2000 จนกระทั่งรอบล่าสุดนี้ได้ผู้กำกับชื่อดังอย่าง Denis Villeneuve ที่ทำ Arrival และ Blade Runner 2049 ซึ่งได้ชื่อว่า “มือถึง” มารับผิดชอบ</p>\n<p>Dune: Part One ทำออกมาได้สวยงามทั้งการถ่ายภาพ และการกำกับศิลป์ เราได้เห็นการออกแบบโลกในเรื่อง (ทั้งดาวแห่งน้ำ Caladan และดาวแห่งทราย Arrakis) ที่ลงรายละเอียดมากกว่าในหนังสือมาก โดยเฉพาะการออกแบบเมืองหลวง Arrakeen ที่เป็นนครศิลา ป้อมปราการในหุบเขา ที่ดูยิ่งใหญ่อลังการดีมาก (งานโปรดักชันออกแบบโดย Patrice Vermette ที่ร่วมงานกับ Villeneuve มาก่อน)</p>\n<p>พล็อตหลักของ Dune เล่มหนึ่งคือความขัดแย้งระหว่างตระกูล Atreides กับตระกูล Harkonnen ที่เคยปกครองดาวเคราะห์ Dune มาก่อน ผ่านการใส่ไฟของจักรพรรดิ Shaddam IV แห่งตระกูล Corrino กลายเป็นสงครามสามฝ่ายที่สร้างความวุ่นวายให้จักรวาล</p>\n<p>ในฐานะคนที่อ่านฉบับนิยายมาแล้ว รู้เรื่องหมดแล้ว จึงอยากรู้ว่าหนังมีวิธีเล่าเรื่องอย่างไร เพราะ Dune เป็นนิยายไซไฟที่เรียกได้ว่าเหมือนเป็นนิยายศาสนามากกว่า มีความซับซ้อนของจักรวาลในเรื่องสูงมาก มันคือนิยายการเมืองพ่วงศาสนา โดยมีไซไฟอวกาศเป็นฉากหลัง</p>\n<p>วิธีการเล่าเรื่องของ Dune: Part One โฟกัสไปที่สมาชิกในตระกูล Atreides ที่ประกอบด้วยพ่อ Duke Leto ผู้นำตระกูล, แม่ Lady Jessica ซึ่งเป็นแม่ชีในนิกาย Bene Gesserit ศาสนาศักดิ์สิทธิ์ในเรื่อง และลูกชายวัยรุ่น Paul Atreides ผู้สืบทอดตระกูลเพียงคนเดียว (ในเรื่อง) โดยให้รายละเอียดของความสัมพันธ์ระหว่างพ่อ-ลูกชาย (ผ่านความเป็นผู้นำตระกูลใหญ่ที่มีความเป็นมายาวนาน) และแม่-ลูกชาย (ผ่านลัทธิและพิธีกรรมทางศาสนา) อยู่เยอะมาก</p>\n<p></p>\n<p>พล็อตสำคัญอีกอันของ Dune ตลอดทั้งไตรภาคหลักคือความเป็น messiah หรือ “พระมหาไถ่” ของ Paul Atreides ทั้งจากนิมิตของตัวเขาเอง และจากเรื่องเล่าของชาวเผ่าทะเลทราย Fremen  ที่เราเห็นการบิ้วมาตลอดเรื่อง ซึ่งจะค่อยๆ ไปขมวดปมในไคลแมกซ์ตอน Part Two</p>\n<p>เวลา 2.5 ชั่วโมงของ Dune Part One เป็นการปูพื้นเรื่องราวที่ซับซ้อนได้ค่อนข้างดี แต่ด้วยความซับซ้อนของเรื่องมันจึงยังเล่าไม่จบ เส้นเรื่องยังเป็นแค่วิบากกรรมของ Paul และ Jessica ที่ต้องหนีภัยสงครามไปอาศัยอยู่กับเผ่า Fremen เท่านั้น</p>\n<p>แม้ภาพรวมทำได้ออกมาดี แต่สิ่งที่ไม่ค่อยชอบใน Dune เวอร์ชันของ Villeneuve ก็มีอยู่บ้างเล็กน้อย</p>\n<ul>\n<li>หนังไม่ค่อยได้พูดถึงตระกูล Harkonen และ Corrino มากนัก (จักรพรรดิไม่ได้โผล่มาในเรื่องเลยด้วยซ้ำ) คนที่ไม่เคยอ่านหนังสือมาก่อนอาจไม่ค่อยเข้าใจมากนักว่ารบกันไปทำไม</li>\n<li>ตัวละครของ Paul Atreides เป็นเด็กหนุ่มวัย coming of age อายุในเรื่องคือ 15 ปี แต่พอได้ Timothée Chalamet มารับบทนี้ เขาก็อายุยี่สิบกลางๆ แล้ว เลยวัยไปพอสมควร ระดับของความสับสนในสายตามันหายไปเยอะแล้ว</li>\n<li>ในทางกลับกันคือ คุณแม่ Jessica ดูสาวมาก สวยมาก 555</li>\n<li>นิมิตของ Paul มันเยอะเกินไปนิด เริ่มมากไปจนรำคาญ (แต่ในหนังสือก็เยอะแบบนี้จริงๆ)</li>\n</ul>\n<p><img loading=\"lazy\" src=\"https://markpeak.net/wp-content/uploads/2023/10/dune.jpg\" width=\"1024\" height=\"571\" srcset=\"https://markpeak.net/wp-content/uploads/2023/10/dune.jpg 1024w, https://markpeak.net/wp-content/uploads/2023/10/dune-300x167.jpg 300w, https://markpeak.net/wp-content/uploads/2023/10/dune-768x428.jpg 768w, https://markpeak.net/wp-content/uploads/2023/10/dune-700x390.jpg 700w\" /></p>\n<p>การได้ดู Dune รอบนี้เลยทำให้มีโอกาสกลับมาอ่านเรื่องราวเบื้องหลังของ Dune เพิ่มเติม</p>\n<ul>\n<li>Frank Herbert ผู้เขียน ได้แรงบันดาลใจเรื่องทะเลทรายมาจาก <a href=\"https://en.wikipedia.org/wiki/Oregon_Dunes_National_Recreation_Area\">Oregon Dunes</a> ซึ่งเป็นทะเลทรายบริเวณชายฝั่งอเมริกา และได้แนวคิดเรื่องการปกครองทะเลทราย จากเรื่องเล่าของชาวเนทีฟอเมริกันที่รู้จักกัน (“white men are eating the earth”)\n<ul>\n<li>ทะเลทรายในหนังใช้ Wadi Rum ที่จอร์แดน, โอเอซิสใน UAE และอาบูดาบี</li>\n</ul>\n</li>\n<li>ส่วนไอเดียเรื่อง messiah นำมาจากเรื่อง Lawrence of Arabia และการต่อสู้ทางการเมืองนำมาจากหนังสือ The Sabres of Paradise ของ Lesley Blanch ที่เล่าประวัติศาสตร์การต่อสู้ระหว่างเผ่ามุสลิมในเทือกเขาคอเคซัสกับการขยายอิทธิพลของจักรวรรดิรัสเซีย</li>\n<li>Frank Herbert เริ่มอาชีพเป็นนักเขียน-นักข่าวมาก่อน นิยายไซไฟเรื่องยาวเรื่องแรกของเขาคือ The Dragon in the Sea ตีพิมพ์ปี 1955 หลังจากนั้นเขาใช้เวลาประมาณ 5 ปี ค้นคว้าและเขียนเรื่อง Dune โดยเริ่มตีพิมพ์เป็นตอนๆ ครั้งแรกในปี 1963 ส่วนฉบับรวมเล่มและแก้ไขแล้วตีพิมพ์ในปี 1965 ซึ่งก็ไม่ประสบความสำเร็จอีก เพราะแปลกไป ผิดธรรมเนียมของนิยายไซไฟในยุคนั้น</li>\n<li>ชื่อเรียกต่างๆ ในเรื่อง โดยเฉพาะศัพท์ของชาว Fremen นำมาจากทั้งภาษาอารบิกจริงๆ, ศัพท์ที่ไม่มีจริงแต่ออกเสียงเหมือนภาษาอารบิก และศัพท์ในภาษาอื่นๆ อีกมาก เช่น รัสเซีย ละติน ดัทช์ สันสกฤต ตุรกี ฯลฯ ตัวอย่างคือ Bene Gesserit เอามาจากภาษาละติน, สภา Landsraad มาจากดัทช์ เป็นต้น แสดงให้เห็นถึงความสามารถและความจริงจังในการค้นคว้าของ Frank Herbert เป็นอย่างดี และนิยายเลยดูสมจริงมากเมื่อเทียบกับยุคสมัย</li>\n</ul>The post <a href=\"https://markpeak.net/dune-part-one/\">Dune: Part One</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"c8568de3d23cffde38377e3f21774c35bb6d8de7e6241b5e045b05255b80153e","category":"Thai"}
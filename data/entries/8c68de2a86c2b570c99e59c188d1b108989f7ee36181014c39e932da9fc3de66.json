{"title":"Elon Musk บอกที่เปลี่ยนชื่อ Twitter เป็น X เพราะต้องการสะท้อนภาพ Everything App ให้ชัดขึ้น","link":"https://www.blognone.com/node/134995","date":1690294823000,"content":"<div><div><div><p>Twitter ได้รีแบรนด์จากนกสีฟ้า<a href=\"https://www.blognone.com/node/134969\">มาเป็นอักษร X สีดำ</a> แต่ Elon Musk ก็ยังไม่ได้บอกเล่าที่มาที่ไปมากนัก ล่าสุดเขาได้<a href=\"https://twitter.com/elonmusk/status/1683656350046232578\">ทวีตตอบ</a> Jon Erlichman พิธีกรของ Bloomberg TV ถึงเหตุผลของการรีแบรนด์นี้</p>\n<p>Musk บอกว่าเขาใช้บริษัท X Corp ที่<a href=\"https://www.blognone.com/node/130769\">มีเป้าหมาย</a>สร้างแอปใช้งานได้กับทุกเรื่องในชีวิตประจำทุกวันหรือ Everything App มาซื้อกิจการ Twitter เพื่อต้องการสร้างพื้นที่เสรีภาพในการแสดงความคิดเห็น การทำให้สองอย่างนี้ไปด้วยกันได้จึงต้องเปลี่ยนชื่อ</p>\n<p>เขาบอกว่า Twitter เป็นชื่อที่ดี หากบริการนั้นเป็นการส่งข้อความความยาว 140 ตัวอักษรอย่างในอดีต ที่สั้นเหมือนคำว่าทวีตที่หมายถึงเสียงนกร้อง แต่เมื่อตอนนี้แพลตฟอร์มสามารถโพสต์อะไรก็ได้ เป็นข้อความยาวมากกว่านั้น หรือจะวิดีโอยาวหลายชั่วโมง แล้วในอีกไม่กี่เดือนข้างหน้า จะมีการเพิ่มเครื่องมือสื่อสารวิธีใหม่ ๆ เข้ามาอีก ไปจนถึงฟีเจอร์ด้านการเงิน ทั้งหมดที่เพิ่มมานี้ทำให้ชื่อ Twitter ไม่เหมาะสมอีกแล้ว โลโก้นกสีฟ้าจึงต้องถึงจุดจบ</p>\n<p><img src=\"https://www.blognone.com/sites/default/files/externals/59c64fa35a41199bda9fd8b7accce3b9.jpg\" alt /></p>\n<p>นอกจากนี้ Axios ได้สัมภาษณ์พิเศษ Walter Isaacson ผู้เขียน<a href=\"https://www.blognone.com/news/28467/%E0%B8%AA%E0%B8%95%E0%B8%B5%E0%B8%9F-%E0%B8%88%E0%B9%87%E0%B8%AD%E0%B8%9A%E0%B8%AA%E0%B9%8C-%E0%B8%89%E0%B8%9A%E0%B8%B1%E0%B8%9A%E0%B8%A0%E0%B8%B2%E0%B8%A9%E0%B8%B2%E0%B9%84%E0%B8%97%E0%B8%A2%E0%B9%82%E0%B8%94%E0%B8%A2%E0%B9%80%E0%B8%99%E0%B8%8A%E0%B8%B1%E0%B9%88%E0%B8%99-%E0%B8%A7%E0%B8%B2%E0%B8%87%E0%B8%82%E0%B8%B2%E0%B8%A2%E0%B9%81%E0%B8%A5%E0%B9%89%E0%B8%A7%E0%B8%A7%E0%B8%B1%E0%B8%99%E0%B8%99%E0%B8%B5%E0%B9%89\">หนังสือชีวประวัติของสตีฟ จ็อบส์</a> ซึ่งกำลังจะมีผลงานล่าสุดคือหนังสือชีวประวัติ Elon Musk กำหนดขายเดือนกันยายนนี้ จากการติดตาม Musk เป็นเวลาหลายปี โดยเขาเปิดเผยว่าไอเดียการเปลี่ยนชื่อ Twitter เป็น X นั้น มีมานานแล้ว ก่อนที่เขาจะ<a href=\"https://www.blognone.com/node/131195\">ลงนามซื้อกิจการ Twitter</a> อย่างเป็นทางการเสียอีก Musk บอกว่า X มีโอกาสเป็นบริษัทใหญ่ระดับล้านล้านดอลลาร์ เขาคิดถึงไอเดียนี้มากว่า 25 ปีแล้ว โดยเป็นแพลตฟอร์มที่คนสามารถหาเงินได้จากการสร้างคอนเทนต์</p>\n<p>Isaacson ยังบอกว่า Musk ยืนยันกับเขาเป็นการส่วนตัวก่อนซื้อ Twitter อย่างเป็นทางการ ว่าจะเปลี่ยนชื่อเป็น X.com ในวันแรกที่<a href=\"https://www.blognone.com/node/131161\">เขาถืออ่างล้างมือไปสำนักงานใหญ่</a> Twitter วันนั้นเขาก็เปรยถึงการกำจัดโลโก้นกสีฟ้า โดยบอกว่าที่นี่มีนกเยอะเกินไป เนื่องจากชื่อห้องประชุมเป็นชื่อเกี่ยวกับนกทั้งนั้น ไม่ว่าจะเป็น Aviary, Tern, Bluebird, Canary หรือ Mallard</p>\n<p>รายงานล่าสุดยังบอกว่าห้องประชุมในสำนักงานใหญ่ Twitter ตอนนี้เปลี่ยนชื่อเป็นธีม X หมดเรียบร้อย เช่น eXposure, eXult และเอ่อ.. s3Xy</p>\n<p><img src=\"https://www.blognone.com/sites/default/files/externals/0758fd424d9b9ea3c82369f2a4064d65.png\" alt /></p>\n<blockquote><p>Twitter removed half its HQ sign — then the police arrived <a href=\"https://t.co/8vpTZZS8Uc\">https://t.co/8vpTZZS8Uc</a> <a href=\"https://t.co/tTeVSP3VO4\">pic.twitter.com/tTeVSP3VO4</a></p>\n<p>— The Verge (@verge) <a href=\"https://twitter.com/verge/status/1683591307028037636?ref_src=twsrc%5Etfw\">July 24, 2023</a></p></blockquote>\n<p>ที่มา: <a href=\"https://www.axios.com/2023/07/25/elon-musk-everything-app-twitter-x\">Axios</a> และ <a href=\"https://www.cnbc.com/2023/07/25/musk-explains-why-hes-rebranding-twitter-to-x.html\">CNBC</a></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/twitter\">Twitter</a></div><div><a href=\"/topics/x-company\">X.com</a></div><div><a href=\"/topics/branding\">Branding</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8c68de2a86c2b570c99e59c188d1b108989f7ee36181014c39e932da9fc3de66","category":"Thai"}
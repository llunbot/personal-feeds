{"title":"Manor Lords เกม RTS แนวสร้างเมือง-ทำสงคราม พัฒนาด้วยคนเดียว กำลังมาแรงใน Steam","link":"https://www.blognone.com/node/139450","date":1714223284000,"content":"<div><div><div><p><a href=\"https://manorlords.com/\">Manor Lords</a> เกม RTS แนวสร้างหมู่บ้านยุโรปยุคกลาง จัดกองทัพสู้รบกัน เป็นเกมใหม่ที่เพิ่งวางขายบนพีซี และกลายเป็นเกมยอดนิยมบน Steam มีผู้เล่นสูงสุด 1.59 แสนคนในวันแรกที่วางขาย (ยังไม่รวมกลุ่มที่เล่นบน PC Game Pass และซื้อจาก Epic/GOG อีกส่วนหนึ่ง)</p>\n<p>เกมฮิตระดับนี้อาจต้องมาจากสตูดิโอสักแห่ง แต่แท้จริงแล้ว Manor Lords พัฒนาเพียงคนเดียว และใช้เวลาพัฒนามานานถึง 7 ปี</p>\n<p>ผู้สร้างเกมคือ Greg Styczeń นักพัฒนาเกมอิสระชาวโปแลนด์ และนี่เป็นผลงานเกมจริงจังครั้งแรกของเขา ก่อนหน้านี้เขามีอาชีพคือทำงานด้านวิดีโอ แต่ชื่นชอบการพัฒนาเกมมาตั้งแต่สมัย RPG Maker 2000 และหัดสร้างเกมด้วย Flash ก่อนขยับมาใช้ Unreal Engine</p>\n<p><img alt=\"No Description\" src=\"https://www.blognone.com/sites/default/files/externals/e335514a91daeedd23db8d8814e20a4e.jpg\" /></p>\n<p>Styczeń เล่าว่าเขากับเพื่อนมีไอเดียทำเกม VR แม้สุดท้ายโครงการก็ล้มไป แต่ก็ทำให้เขามีโอกาสเรียนรู้ Unreal Engine และค่อยๆ ทำเกม Manor Lords เพราะชอบเล่นเกมแนว RTS มานานแล้ว เขาบอกว่าเกมที่ชอบคือ Stronghold: Crusader, The Battle for Middle-earth, Knights &amp; Merchants, The Settlers, Age of Empires</p>\n<p>เนื่องจาก Styczeń ไม่มีเงิน เขาจึงต้องพัฒนาเกมด้วยตัวเองล้วนๆ แต่เมื่อภายหลังเขาหันมาระดมทุนผ่าน Patreon และได้ทุนสนับสนุนอีกก้อนจาก Epic MegaGrant (เพราะเกมใช้ Unreal Engine) จึงมีเงินไปจ้างเอาท์ซอร์สมาทำงานอื่นๆ ซึ่งช่วยให้คุณภาพของเกมดีขึ้น</p>\n<p>ถัดมา เขารู้จักกับซีอีโอของ Hooded Horse บริษัทผู้จัดจำหน่ายเกมอินดี้ จึงตัดสินใจเลือกใช้บริการ Hooded Horse มาช่วยงานด้านการตลาด ประชาสัมพันธ์ และคุยกับพาร์ทเนอร์ให้ ทำให้เขามีเวลาไปโฟกัสกับตัวเกมอย่างเดียว</p>\n<p><img alt=\"No Description\" src=\"https://www.blognone.com/sites/default/files/externals/79bafc718f1bb413a74f47a710f5f589.jpg\" /></p>\n<p>ที่มา - <a href=\"https://www.unrealengine.com/en-US/developer-interviews/solo-dev-makes-sophisticated-sim-manor-lords-using-unreal-engine\">Epic Games</a>, <a href=\"https://www.windowscentral.com/gaming/manor-lords-catapults-to-the-top-of-steam-becomes-top-seller-hours-after-launch\">Windows Central</a></p>\n</div></div></div><div><div>Topics: </div><div><div><a href=\"/topics/games\">Games</a></div><div><a href=\"/topics/unreal\">Unreal</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cd600044c7f20c44ebe3c25549e63c4751062d0e1e329cde3adbc11977def82a","category":"Thai"}
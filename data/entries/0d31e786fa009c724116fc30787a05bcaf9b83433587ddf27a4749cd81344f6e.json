{"title":"WhatsApp และ Messenger เปิดเงื่อนไขแอปแชทอื่นเชื่อมต่อตามกฎหมาย DMA ต้องใช้โปรโตคอล Signal","link":"https://www.blognone.com/node/138576","date":1709772669000,"content":"<div><div><div><p>Meta อธิบายรายละเอียดการทำงานของ WhatsApp และ Facebook Messenger สำหรับผู้ใช้งานในกลุ่มประเทศ EU เพื่อให้เป็นไปตาม<a href=\"https://www.blognone.com/node/129250\">กฎหมายดิจิทัล DMA</a> ที่มีผลในวันที่ 7 มีนาคม ซึ่งทั้งสองแพลตฟอร์มนี้<a href=\"https://www.blognone.com/node/135597\">มีสถานะ gatekeeper</a> จึงต้องเปิดให้บริการแชทอื่นสามารถเชื่อมต่อเพื่อใช้งานได้</p>\n<p>Meta บอกว่าบริษัทได้ทำงานร่วมกับกรรมาธิการยุโรป (EC) เป็นเวลาเกือบสองปี เพื่อสร้างวิธีการทำงานร่วมกันกับแพลตฟอร์มอื่น (interop) โดยยังรักษาความปลอดภัย ความเป็นส่วนตัว สำหรับผู้ใช้งาน ภายใต้ข้อกำหนดของกฎหมาย DMA ซึ่งข้อกำหนดในปีแรก บริการต้องสามารถส่งข้อความหากันระหว่างผู้ใช้งานแบบ 1:1 รวมทั้งส่งรูปภาพ, ข้อความเสียง, วิดีโอ, ไฟล์แนบ ได้ ส่วนปีถัดไป บริการต้องรองรับการคุยกลุ่มและการโทรหากัน</p>\n<p>บริการแชทอื่นที่ต้องการเชื่อมต่อกับ WhatsApp หรือ Messenger จะต้องใช้โปรโตคอลเข้ารหัสของ Signal ซึ่ง Meta เลือกใช้เป็นพื้นฐานของการเข้ารหัส Meta E2EE มาระยะหนึ่งแล้ว อย่างไรก็ตาม Meta ไม่ได้ปิดกั้นหากต้องการใช้โปรโตคอลอื่น แต่ผู้พัฒนาต้องพิสูจน์ให้ได้ว่าความปลอดภัยอยู่ในระดับเดียวกับ Signal</p>\n<p>รายละเอียดการเชื่อมต่อนั้น ผู้ให้บริการแชทที่เป็นพาร์ตเนอร์จะติดต่อกับเซิร์ฟเวอร์ของ Meta ด้วย HTTP และมีฟอร์แมตข้อความเป็น XML กระบวนการยืนยันตัวตน, พุช, และดาวน์โหลดไฟล์จะเก็บที่เซิร์ฟเวอร์ของผู้ให้บริการแชทเอง</p>\n<p>การ interop กับแพลตฟอร์มอื่นจะพร้อมเปิดใช้งานภายใน 3 เดือน นับจากได้รับคำร้องขอจากผู้พัฒนาแชทพาร์ตเนอร์ แต่อาจใช้เวลานานกว่านั้นในขั้นตอนพัฒนา</p>\n<p>ที่มา: <a href=\"https://engineering.fb.com/2024/03/06/security/whatsapp-messenger-messaging-interoperability-eu/\">Meta</a></p>\n<p><img alt=\"No Description\" src=\"https://www.blognone.com/sites/default/files/externals/e2bcd4d25949cdcfdc168f3a2661ddb2.jpg\" /></p>\n<p>ตัวอย่างการเชื่อมต่อกับเซิร์ฟเวอร์ของ WhatsApp</p>\n<p><img alt=\"No Description\" src=\"https://www.blognone.com/sites/default/files/externals/499b722330c1e6b71b4cf3974aeaf7f5.png\" /></p>\n</div></div></div><div><div>Topics: </div><div><div><a href=\"/topics/whatsapp\">WhatsApp</a></div><div><a href=\"/topics/meta\">Meta</a></div><div><a href=\"/topics/facebook-messenger\">Facebook Messenger</a></div><div><a href=\"/topics/eu\">EU</a></div><div><a href=\"/topics/europe\">Europe</a></div><div><a href=\"/topics/instant-messenger\">Instant Messenger</a></div><div><a href=\"/topics/chat\">Chat</a></div><div><a href=\"/topics/signal\">Signal</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0d31e786fa009c724116fc30787a05bcaf9b83433587ddf27a4749cd81344f6e","category":"Thai"}
{"title":"Instagram เปิดตัว Teen Accounts ระบบบัญชีควบคุมสำหรับผู้ใช้งานอายุต่ำกว่า 18 ปี - มีระบบกันโกงอายุด้วย","link":"https://www.blognone.com/node/142044","date":1726576465000,"content":"<div><div><div><p>Instagram ประกาศปรับปรุงระบบบัญชีสำหรับผู้ใช้งานกลุ่มวัยรุ่นอายุไม่เกิน 18 ปี แบบใหม่ เรียกว่า <strong>Teen Accounts</strong> จากเดิม Instagram ใช้วิธีปรับการตั้งค่าต่าง ๆ หากผู้ใช้งานมีอายุอยู่ในกลุ่ม แต่คราวนี้บัญชีทั้งหมดจะถูกเปลี่ยนมาเป็นประเภท Teen Accounts ทันที</p>\n<p>หลักการของ Teen Accounts คือทำให้พ่อแม่ผู้ปกครองมีความสบายใจมากขึ้น เมื่อวัยรุ่นใช้งานโซเชียลเพื่อติดต่อกับเพื่อน ๆ และได้เห็นคอนเทนต์ที่มีความเหมาะสม สนุก และเป็นพลังงานบวก</p>\n<p><img alt=\"No Description\" src=\"https://www.blognone.com/sites/default/files/externals/5a3f8dc4423f66cd7a5b3b15dd56079c.jpg\" /></p>\n<p>บัญชี Teen Accounts จะถูกปรับตั้งค่าจำกัดการใช้งานหลายอย่างให้เป็นค่าเริ่มต้นทันที หากต้องการแก้ไขก็สามารถทำได้ แต่กรณีเป็นไมเนอร์อายุต่ำกว่า 16 ปี ผู้ปกครองต้องอนุมัติการแก้ไขด้วย ซึ่งมีดังนี้</p>\n<ul>\n<li>บัญชีเป็น Private</li>\n<li>DM ได้เฉพาะคนที่ติดตามเท่านั้น หรือคนที่มีการส่งข้อความหากันอยู่แล้ว</li>\n<li>จำกัดการแสดงคอนเทนต์ใน Reels, Explore ที่เป็นคอนเทนต์อ่อนไหว</li>\n<li>ถูกแท็กหรือเมนชันได้เฉพาะคนที่ติดตาม</li>\n<li>แจ้งเตือนหากใช้งานครบ 60 นาทีในหนึ่งวัน</li>\n<li>เปิดโหมด Sleep ไม่มีการแจ้งเตือนในช่วง 22:00-07:00น. และมีระบบตอบ DM อัตโนมัติ</li>\n</ul>\n<p><img alt=\"No Description\" src=\"https://www.blognone.com/sites/default/files/externals/78b74e8967bd5525494896e4936a1faa.jpg\" /></p>\n<p>Instagram ยังเพิ่มฟีเจอร์ Supervision สำหรับผู้ปกครองของผู้ใช้งาน หากต้องการควบคุมสิ่งต่าง ๆ ให้มีความเหมาะสม โดยสามารถดูข้อมูลได้ว่าช่วง 7 วันที่ผ่านมามีการ DM คุยกับใครบ้าง (แต่ไม่เห็นข้อความ), กำหนดระยะเวลาใช้งานต่อวันได้เอง, จำกัดเวลาห้ามใช้ Instagram, ดูหัวข้อที่ตั้งค่าความสนใจได้</p>\n<p><img alt=\"No Description\" src=\"https://www.blognone.com/sites/default/files/externals/5d6e6bdd96c6768a53b287fbbcd8d042.jpg\" /></p>\n<p>ถึงตรงนี้หลายคนก็คงคิดว่า เราก็แค่ใส่อายุหลอกไปก็คงผ่านพ้นสิ่งน่าสะพรึงนี้ได้ แต่ Instagram ก็รู้ว่าคงมีคนทำแบบนี้ จึงบอกว่าจะมี<s>AI</s>ระบบที่ให้ผู้ใช้งานยืนยันอายุในหลายรูปแบบ มีการสแกนตรวจดูบัญชีที่น่าจะเป็นวัยรุ่นที่ใส่อายุหลอก ซึ่งหากพบก็จะถูกจับใส่บัญชี Teen Accounts เช่นกัน ระบบนี้จะเริ่มทดสอบในอเมริกาต้นปีหน้า</p>\n<p>Teen Accounts จะเริ่มมีผลกับผู้ใช้งานในอเมริกา สหราชอาณาจักร แคนาดา และออสเตรเลียก่อน ภายใน 60 วัน ตามด้วยกลุ่ม EU ภายในปีนี้ และที่เหลือทั่วโลกภายในเดือนมกราคมปีหน้า Instagram ยังมีแผนจะนำเครื่องมือนี้มาใช้กับโซเชียลอื่นของ Meta (Facebook, Messenger, WhatsApp) ในปีหน้าด้วย</p>\n<p>ที่มา: <a href=\"https://about.fb.com/news/2024/09/instagram-teen-accounts/\">Meta</a></p>\n</div></div></div><div><div>Topics: </div><div><div><a href=\"/topics/instagram\">Instagram</a></div><div><a href=\"/topics/meta\">Meta</a></div><div><a href=\"/topics/social-media\">Social Media</a></div><div><a href=\"/topics/children\">Children</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4894a2243e18b97bc18a7f01532ee0340a16830e50828c0a5cfa66c4083aafa2","category":"Thai"}
{"title":"ไมโครซอฟท์เปิดตัวโมเดล Phi-3 ครบทั้งชุด เพิ่มโมเดลภาพ Vision มาเป็นครั้งแรก","link":"https://www.blognone.com/node/139893","date":1716346943000,"content":"<div><div><div><p>ในงาน Build 2024 เมื่อคืนนี้ ไมโครซอฟท์เปิดตัวโมเดลขนาดเล็ก Phi 3 ครบชุด หลังจาก<a href=\"https://www.blognone.com/node/139363\">เปิดตัว Phi-3-mini มาตั้งแต่เดือนเมษายน</a></p>\n<p>โมเดลในชุด Phi 3 มีด้วยกันทั้งหมด 4 ตัว เป็นโมเดลภาษา (small language model หรือ SML) จำนวน 3 ขนาด พ่วงด้วยของใหม่คือโมเดลภาพ (multimodal) ตัวแรกของไมโครซอฟท์ที่เปิดซอร์สออกมาคือ Phi-3-vision</p>\n<p><img alt=\"No Description\" src=\"https://www.blognone.com/sites/default/files/externals/ed72f478c93e735f69092655ae35666c.jpeg\" /></p>\n<p>Phi-3-vision เป็นโมเดลที่รองรับทั้งภาพและข้อความ ขนาดพารามิเตอร์ 4.2B ปรับแต่งมาให้อ่านชาร์ทและแผนภาพได้ดี ตอบคำถามได้ลงลึก และเบนช์มาร์คของไมโครซอฟท์เองพบว่าเอาชนะโมเดลที่ใหญ่กว่าอย่าง <a href=\"https://www.blognone.com/node/138693\">Claude-3 Haiku</a> และ Gemini 1.0 Pro V ได้ในหลายชุดทดสอบ</p>\n<p>ผู้ที่สนใจลองเล่น Phi-3-vision สามารถทดสอบผ่านหน้าเว็บได้จาก <a href=\"https://ai.azure.com/explore/models/Phi-3-vision-128k-instruct/version/1/registry/azureml\">Azure AI Studio</a></p>\n<p>ตัวอย่าง Phi-3-vision อ่านชาร์ทแล้วอธิบาย</p>\n<p><img alt=\"No Description\" src=\"https://www.blognone.com/sites/default/files/externals/a5d6115ea7f21bdac2c8f146bbc1e6fe.png\" /></p>\n<p>ฝั่งของโมเดลภาษา Phi 3 ยังเน้นความเป็นโมเดลขนาดเล็ก ใช้ทรัพยากรในการรันต่ำ แต่ได้ประสิทธิภาพสูง โมเดลที่เปิดตัวมี 3 ขนาดคือ</p>\n<ul>\n<li>Phi-3-mini ขนาด 3.8B</li>\n<li>Phi-3-small ขนาด 7B</li>\n<li>Phi-3-medium ขนาด 14B</li>\n</ul>\n<p>ตัวอย่างของไมโครซอฟท์โชว์ว่าโมเดลระดับกลาง Phi-3-small ขนาด 7B สามารถเอาชนะ GPT-3.5T ที่ขนาดใหญ่กว่ามากได้ ส่วนโมเดลตัวบนสุด Phi-3-medium ขนาด 14B เอาชนะ Gemini 1.0 Pro ได้</p>\n<p><img alt=\"No Description\" src=\"https://www.blognone.com/sites/default/files/externals/5e3dbfaa7983d46274ffa96264e46ee4.png\" /></p>\n<p>อีกประเด็นที่น่าสนใจคือ ไมโครซอฟท์บอกว่าโมเดลตระกูล Phi ปรับแต่งมาให้รันบนฮาร์ดแวร์ที่หลากหลาย ไม่ใช่แค่ฝั่ง NVIDIA แต่ยังจับมือกับอินเทลพัฒนาให้ใช้กับฮาร์ดแวร์ค่ายอินเทล (ทั้ง Xeon, Gaudi, Arc, Core Ultra) ได้ด้วย (แล้ว AMD ล่ะ!) รองรับเฟรมเวิร์คยอดนิยมทั้ง ONNX Runtime และ DirectML ให้สามารถนำไปใช้งานได้หลากหลาย ทั้งอุปกรณ์พกพาและการรันบนเว็บ</p>\n<p>ตอนนี้โมเดลชุด Phi-3 เปิดให้บริการแล้วผ่าน Azure AI และ Hugging Face</p>\n<p>ที่มา - <a href=\"https://azure.microsoft.com/en-us/blog/new-models-added-to-the-phi-3-family-available-on-microsoft-azure/\">Microsoft</a></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b957fcf21e7bacdae99c954da79aca92f6c186f2e320a84d27c768f0d517e8cf","category":"Thai"}
{"title":"Curico โอกาสของนักศึกษาไทยในการฝึกงานกับวิศวกรไทยใน OpenAI","link":"https://www.blognone.com/node/145165","date":1741574033000,"content":"<div><div><div><p>คุณแมงปอ <strong>พิชญา โพธิลิ้มธนา</strong> (Phitchaya Phothilimthana) เป็นวิศวกรคอมพิวเตอร์คนไทยที่ปัจจุบันทำงานกับ OpenAI โดยก่อนหน้านี้เคยอยู่ในทีมวิจัยที่ Google DeepMind มาก่อน</p>\n<p><a href=\"https://curico.us/home/\">Curico</a> เป็นโครงการ side project แบบไม่หวังผลกำไรของคุณแมงปอ ที่สนใจประเด็นเรื่องการศึกษามาโดยตลอด ถึงขั้นเคยเลือกเรียนวิชา minor ด้านการศึกษา ตอนสมัยเรียนปริญญาเอกที่ University of California, Berkeley เมื่อบวกกับงานประจำที่ทำเรื่อง AI ในบริษัทชั้นนำของโลกโดยตรง จึงเกิดคำถามว่าจะใช้ AI เพื่อแก้ปัญหาด้านการศึกษาได้อย่างไร</p>\n<p><img alt=\"No Description\" src=\"https://www.blognone.com/sites/default/files/externals/56deb34a246f3695f12de3e1fa8e3c0f.jpeg\" /></p>\n<p>แรงบันดาลใจของ Curico คืออ่านหนังสือชีวประวัติของ Richard Feynman นักฟิสิกส์ชื่อดังชาวอเมริกัน เจ้าของรางวัลโนเบลสาขาฟิสิกส์ปี 1965 มีอยู่บทหนึ่งที่ Feynman เขียนถึงพ่อของตัวเองว่ามีวิธีการสอนตัวเขาในวัยเด็กที่แตกต่างออกจากครอบครัวอื่นๆ ตัวอย่างคือตอนที่ไปเดินเล่นในสวนสาธารณะด้วยกัน พ่อของเด็กทั่วไปอาจชี้ไปที่นกหรือต้นไม้แล้วบอกว่านี่เป็นนกพันธุ์ไหน ต้นไม้พันธุ์ไหน แต่พ่อของ Feynman ไม่เคยสอนให้จำชื่อใดๆ กลับเป็นการสอนให้รู้จักสังเกตว่า ถ้านกทำท่าประหลาดๆ ให้เห็น ทำไมจึงเป็นเช่นนั้น สอนการตั้งสมมติฐานแล้วสังเกตว่าเป็นจริงอย่างที่คิดหรือไม่ ทำให้ Feynman กลายเป็นคนช่างคิดช่างสงสัยกับสิ่งแวดล้อมรอบตัว</p>\n<p>คุณแมงปอบอกว่าครอบครัวของตัวเองก็มีลักษณะคล้ายๆ กัน แม่ชอบชี้สิ่งต่างๆ ให้ดู แล้วถามเพื่อให้เด็กได้สังเกต กลายเป็นรากฐานที่ทำให้ตัวเองกลายเป็นคนชอบการเรียนรู้</p>\n<p><img alt=\"No Description\" src=\"https://www.blognone.com/sites/default/files/externals/ea404a361ef25e62e0751efdc2754092.jpeg\" /></p>\n<p>แต่ทุกครอบครัวอาจไม่ได้เป็นแบบนี้ ไอเดียนี้จึงถูกนำมาผนวกับแนวคิดว่าจะนำ AI มาสร้างสภาพแวดล้อมในการเรียนรู้ให้กับเด็กๆ ทุกคนได้อย่างไร เด็กที่พ่อแม่อาจไม่ได้มีทักษะการสอนแบบนี้ จะได้เกิดความสงสัย นำไปสู่การสร้างสรรค์ คิดประดิษฐ์สิ่งใหม่ๆ นอกกรอบ พัฒนาสังคมไปต่อได้ เพราะถ้าเด็กรักการเรียนรู้แล้ว เขาจะอยากทำอะไรต่อก็ได้ทั้งนั้น</p>\n<p>Curico เป็นแอพพลิเคชันในมือถือที่ใช้ AI ช่วยแนะนำกิจกรรมวิทยาศาสตร์ การประดิษฐ์สิ่งของ ศึกษาธรรมชาติ ศิลปะ และการเล่าเรื่อง แบบง่ายๆ เน้นสนุก สามารถทำได้ที่บ้าน จากอุปกรณ์ที่หาได้รอบตัว อิงตามความสนใจและอายุของเด็ก ตัวอย่างเช่น หากเด็กคนนี้ชอบการ์ตูนเรื่อง Frozen มาก ก็จะช่วยสร้างกิจกรรมวิทยาศาสตร์ธีม Frozen ให้ เพื่อจูงใจให้เด็กๆ อยากเข้าร่วมมากขึ้น</p>\n<p>การใช้งาน Curico จะใช้ AI เป็นผู้ช่วย คอยแนะนำกิจกรรมไปทีละขั้นด้วยเสียงพูด สนทนาโต้ตอบกันแบบ voice interaction ซึ่งจะต่างไปจากโมเดลการแชทแบบที่เราคุ้นกันใน ChatGPT เพราะปกติแล้วเวลาเราคุยกับ AI เราจะเป็นคนถามแล้วรอให้ AI ตอบ แต่ Curico จะเป็นฝ่ายถาม ชวนเด็กๆ คุยว่าถ้าทำสิ่งนี้แล้วจะเกิดอะไรขึ้นต่อ กระตุ้นให้คิดและสังเกต</p>\n<p>เบื้องหลังของ Curico เป็นโมเดล AI แบบข้อความและเสียง (text/audio) โดยมีแผนจะขยายเป็นโมเดลภาพ (vision) ในอนาคต</p>\n<p><img alt=\"No Description\" src=\"https://www.blognone.com/sites/default/files/externals/ed34477dcc8c65b27e61d3705f8e5881.jpeg\" /></p>\n<p>Curico เป็นโครงการแบบไม่หวังผลกำไร (non-profit) ที่คุณแมงปอและเพื่อนๆ ในแถบ San Francisco Bay Area ทั้งคนไทยและต่างชาติร่วมกันใช้ช่วงนอกเวลางาน พัฒนากันในรูปอาสาสมัคร จึงอยากหานักศึกษาไทยเข้าไปช่วยทำงานในรูปของการฝึกงาน การทำงานจะเป็นแบบรีโมทจากประเทศไทย ร่วมกับทีมงานหลักของ Curico ในสหรัฐอเมริกา</p>\n<p>คุณแมงปอบอกว่าการตัดสินใจเปิดรับนักศึกษาฝึกงานจากประเทศไทย น่าจะเป็นโอกาสอันดีสำหรับนักศึกษาคนไทยที่ได้ทำงานกับคนใน OpenAI และ Google โดยตรง แน่นอนว่าต้องการนักศึกษาที่สื่อสารภาษาอังกฤษได้ดีในระดับหนึ่ง เพราะในทีมมีคนสัญชาติอื่นด้วย และด้วยเรื่องเขตเวลาที่ไม่ตรงกัน อาจไม่ได้คุยกันได้ตลอดเวลา ก็ต้องเป็นนักศึกษาที่สามารถทำงาน independent ได้ด้วยตัวเองระดับหนึ่งเช่นกัน</p>\n<p>ตำแหน่งนักศึกษาฝีกงานที่ต้องการ มีทั้งด้าน<a href=\"https://docs.google.com/document/d/16WG8p65Jx5YU4r9k5zS1y-w8dUEmx7lbc6XAtj8Yl8g/edit?usp=sharing\">วิศวกรซอฟต์แวร์</a> และสายที่จบมา<a href=\"https://docs.google.com/document/d/12kb9b68B6luQBHEsg6LxNSr80AjeqzRgBbETL0sQ-Yo/edit?tab=t.0#heading=h.7pxvknxpcl1h\">ด้านการศึกษา</a> นอกจากนี้ Curcio ยังเปิดรับตำแหน่ง <a href=\"https://docs.google.com/document/d/1U33rpWysvnr2dSkTJfC2EzJwa8oiRPH93aYOyYOHSvM/edit?tab=t.0#heading=h.wstd83rf58h5\">full-time contractor</a> ด้วย</p>\n</div></div></div><div><div>Topics: </div><div><div><a href=\"/topics/startup\">Startup</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/education\">Education</a></div><div><a href=\"/topics/openai\">OpenAI</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"848db616be1c720bd4b6e5a0f8eb6a0d177614fdee3e76ce3451c11b69c846d2","category":"Thai"}
{"title":"ACM มอบรางวัล Turing Award ให้ Robert Metcalfe ผู้ร่วมออกแบบอีเธอร์เน็ต","link":"https://www.blognone.com/node/133127","date":1679501971000,"content":"<div><div><div><p>Association for Computing Machinery (ACM) สมาคมวิทยาการด้านคอมพิวเตอร์ชื่อดัง ประกาศมอบรางวัล Turing Award พร้อมเงินรางวัล 1 ล้านดอลลาร์ให้กับ Robert Metcalfe ผู้ร่วมสร้างอีเธอร์เน็ตในปี 1973 หรือ 50 ปีที่แล้ว และเป็นรากฐานข้อระบบสื่อสารคอมพิวเตอร์ยอดนิยมในทุกวันนี้ที่ยังคงใช้แนวคิดในการส่งข้อมูลคล้ายเดิม</p>\n<p>Metcalfe ออกแบบอีเธอร์เน็ตเมื่อสมัยทำงานอยู่ Xerox Palo Alto Research Center (PARC) โดยครั้งแรกที่สาธิตการทำงานได้ระบบมีความเร็ว 2.94Mbps และยุคแรกออกแบบให้ใช้งานกับสาย Coaxial (หรือสายอากาศทีวี หากยังมีใครเห็นอยู่ตามบ้าน) แนวคิดหลักคือการออกแบบระบบให้คอมพิวเตอร์จำนวนมากสามารถสื่อสารบนสายเส้นเดียวกันได้ เรียกว่า อีเธอร์ แนวคิดนี้สามารถดัดแปลงไปใช้งานกับสื่ออื่นๆ ไม่ว่าจะเป็นสายโทรศัพท์หรือสายแลน (สายกลุ่ม twisted pair), สายไฟเบอร์, สายไฟแรงสูง, หรือแม้แต่คลื่นวิทยุ</p>\n<p>เขาลาออกไปตั้งบริษัท 3Com ในปี 1979 และกลายเป็นผู้ผลิตการ์ดแลนบน IBM PC ทุกวันนี้เขาเป็นศาสตราจารย์กิตติคุณอยู่ที่ MIT Computer Science and Artificial Intelligence Laboratory (CSAIL)</p>\n<p>ที่มา - <a href=\"https://awards.acm.org/award-recipients/metcalfe_3968158\">ACM</a>, <a href=\"https://news.mit.edu/2023/bob-metcalfe-wins-acm-turing-award-0322\">MIT CSAIL</a></p>\n<p><img alt=\"No Description\" src=\"https://www.blognone.com/sites/default/files/externals/8602cbe470c4a715cd6e605e822a60d5.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/acc734e2bd1bc4ea748a9f87a31331e9.jpg\" /></p>\n<p>แผนภาพการออกแบบอีเธอร์เน็ตจากรายงาน \"Ethernet: Distributed Packet Switching for Local Computer Networks\" ที่เขียนร่วมกับ David Boggs ที่<a href=\"https://www.blognone.com/node/127413\">เสียชีวิตไปเมื่อปีที่แล้ว</a></p>\n</div></div></div><div><div>Topics: </div><div><div><a href=\"/topics/person\">Person</a></div><div><a href=\"/topics/acm\">ACM</a></div><div><a href=\"/topics/ethernet\">Ethernet</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fc9cc0b394a40916e0e6df24c107ec1120d917cc9f88159426f95678e4b842f2","category":"Thai"}
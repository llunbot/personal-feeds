{"title":"คาดผลกระทบจากคดี Google ผูกขาด Search - Apple อาจรายได้ลดลงบ้าง แต่ Mozilla จะหายไปเกือบ 90%","link":"https://www.blognone.com/node/141267","date":1722939314000,"content":"<div><div><div><p>จากข่าวก่อนหน้านี้ที่<a href=\"https://www.blognone.com/node/141254\">ศาลรัฐบาลกลางสหรัฐตัดสินให้กูเกิลมีพฤติกรรมผูกขาด</a>บริการระบบค้นหาหรือ Search ตามที่กระทรวงยุติธรรมสหรัฐฟ้องร้อง ถึงแม้กูเกิลจะเตรียมยื่นอุทธรณ์แต่สิ่งที่น่าสนใจคือคนที่เสียหายจากคำตัดสินนี้ อาจไม่ใช่กูเกิล</p>\n<p>Fortune ให้ข้อสังเกตจากคำตัดสินที่ผู้พิพากษา Amit Mehta อธิบาย โดยบอกว่ากูเกิลมีพฤติกรรมผูกขาดเพราะใช้การทำข้อตกลงเอ็กซ์คลูซีฟทั้งกับผู้ผลิตสมาร์ทโฟนและแพลตฟอร์ม เพื่อให้กูเกิลยังเป็นระบบค้นหาหลักต่อไป นั่นแปลว่ากูเกิลอาจถูกสั่งให้หยุดการทำข้อตกลงประเภทนี้ คนที่ได้รับผลกระทบจริง ๆ จึงอาจเป็นคนที่ได้รับเงินผลประโยชน์จากกูเกิล ซึ่งมีสองรายที่น่าสนใจคือ แอปเปิล และ Mozilla</p>\n<p>กรณีของแอปเปิลนั้น ตัวเลขล่าสุดที่มีการเปิดเผยคือ<a href=\"https://www.blognone.com/node/139530\">ปี 2022 กูเกิลจ่ายเงินถึง 20,000 ล้านดอลลาร์</a> เพื่อให้กูเกิลเป็นระบบค้นหาหลักใน iOS, iPadOS และ macOS รายได้ส่วนนี้แอปเปิลจะลงในส่วนธุรกิจ Services ที่รายได้<a href=\"https://www.blognone.com/node/141200\">เฉพาะในไตรมาสเดียวล่าสุด</a>คือ 24,213 ล้านดอลลาร์ รายได้จากกูเกิลจึงคิดเป็นประมาณ 20-25% ของรายได้ Services (ตีว่าไตรมาสละ 5,000 ล้านดอลลาร์) เรื่องนี้อาจมีผลกระทบกับแอปเปิลอยู่บ้าง แต่ในภาพรวมแอปเปิลยังมีรายได้จากหลายธุรกิจมารองรับอยู่</p>\n<p>Mozilla อาจเป็นกรณีที่หนักกว่านั้น ข้อมูลจากรายงานผลประกอบการปี 2021-2022 ระบุว่า Mozilla ที่เป็นหน่วยงานไม่แสวงหากำไร มีรายได้ 593 ล้านดอลลาร์ เป็นเงินจากข้อตกลงกับกูเกิลถึง 510 ล้านดอลลาร์ หากคำตัดสินนี้ทำให้กูเกิลต้องหยุดทำข้อตกลงกับ Mozilla ย่อมส่งผลกระทบกับสถานะการเงินของ Mozilla ทันที</p>\n<p>ตัวแทนของ Mozilla ชี้แจงในประเด็นนี้ว่าได้ติดตามดูคำตัดสินของศาลอย่างใกล้ชิด และมีการประเมินผลกระทบที่อาจเกิดขึ้น รวมทั้งแผนการรับมือไว้แล้ว โดยผู้ใช้งาน Firefox สามารถตั้งค่ากำหนดระบบค้นหาที่ต้องการใช้งานได้เอง</p>\n<p>ที่มา: <a href=\"https://fortune.com/2024/08/05/mozilla-firefox-biggest-potential-loser-google-antitrust-search-ruling/\">Fortune</a></p>\n<p><img src=\"https://www.blognone.com/sites/default/files/externals/0498fa6474ad6d2d18227c6c018514cb.png\" /></p>\n</div></div></div><div><div>Topics: </div><div><div><a href=\"/topics/mozilla\">Mozilla</a></div><div><a href=\"/topics/firefox\">Firefox</a></div><div><a href=\"/topics/google\">Google</a></div><div><a href=\"/topics/search-engine\">Search Engine</a></div><div><a href=\"/topics/apple\">Apple</a></div><div><a href=\"/topics/antitrust\">Antitrust</a></div><div><a href=\"/topics/safari\">Safari</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"faf207602028c621084fe0d5cc6253df95bcfe6ebf54ffb66e8b3e90e46b8d1f","category":"Thai"}
{"title":"Activision โอเพนซอร์สแผนที่ Caldera ของเกม Call of Duty: Warzone ให้ทุกคนเข้าถึงได้","link":"https://www.blognone.com/node/141177","date":1722437655000,"content":"<div><div><div><p>Activision ประกาศโอเพนซอร์สไฟล์แผนที่ Caldera ของเกม Call of Duty: Warzone ให้ผู้สนใจเข้าไปใช้งาน ดัดแปลงแก้ไขได้ ตราบเท่าที่ไม่ใช้งานในเชิงพาณิชย์</p>\n<p>ข้อมูลที่เปิดเผยออกมา มีทั้งตัวโมเดลแผนที่ อยู่ใน<a href=\"https://www.blognone.com/node/135084\">ฟอร์แมต OpenUSD</a> (เริ่มพัฒนาโดย Pixar ภายหลังก็ใช้กันแพร่หลายในอุตสาหกรรม 3D) และข้อมูลเชิงสถิติของผู้เล่น ว่าเคลื่อนที่ไปมาในแผนที่อย่างไรบ้าง ทาง Activision ให้เหตุผลว่าภาคการศึกษา-วิจัยสามารถนำข้อมูลเหล่านี้ไปศึกษาหรือพัฒนาต่อ เช่น สร้างโมเดล AI สำหรับเกม หรือ นำไปใช้สอนนักเรียนวิชาออกแบบเกม โดยมีตัวอย่างจากโลกจริงๆ ที่ผ่านการใช้งานจากผู้เล่นจำนวนมาก</p>\n<p>ตัวไฟล์โมเดลแผนที่มีขนาดราว 4GB และมีข้อมูล metadata อื่นๆ ประกอบอีกมหาศาล เช่น ข้อมูลสำหรับการจัดแสงในเกม ทีมงาน Activision ตัดสินใจเลือกแผนที่ Caldera เพราะมีขนาดใหญ่ มีความซับซ้อนสูง เป็นตัวแทนความก้าวหน้าของเทคโนโลยีที่ทีม Call of Duty ช่วยกันสร้างขึ้นตลอดหลายปีที่ผ่านมา (ทีมพัฒนาหลักคือ Raven Software)</p>\n<p>ไฟล์แผนที่สามารถดาวน์โหลดได้จาก <a href=\"https://github.com/Activision/caldera\">GitHub</a> ใช้สัญญาอนุญาต Activision Non-Commercial Use License Agreement นำไปใช้ ดัดแปลง แจกจ่ายต่อได้ หากไม่เป็นประโยชน์ในเชิงพาณิชย์</p>\n<p>ที่มา - <a href=\"https://blog.activision.com/activision/2024/activision-releases-call-of-duty-warzone-caldera-data-set\">Activision</a></p>\n<p><img alt=\"No Description\" src=\"https://www.blognone.com/sites/default/files/externals/35117c4c0bf6b30aef9db15a9c265642.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/bf0aef978680680a13e3385b7b07d7ca.jpg\" /></p>\n</div></div></div><div><div>Topics: </div><div><div><a href=\"/topics/call-of-duty\">Call of Duty</a></div><div><a href=\"/topics/games\">Games</a></div><div><a href=\"/topics/activision\">Activision</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5e37e49d03c3d352b025c803024ae9c0d9533bafc9b4195f00ed50bab6e42f09","category":"Thai"}
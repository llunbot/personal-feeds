{"title":"6 ตุลา What If","link":"https://markpeak.net/6-oct-what-if/","date":1633512412000,"content":"<p>ภาพประกอบจากสารคดี <a href=\"https://www.youtube.com/watch?v=0crHyePnqXc\">ก่อนฟ้าสาง</a></p>\n<p>บันทึกไว้ในโอกาสวันที่ 6 ตุลาคม ครบรอบ 45 ปีเหตุการณ์สังหารหมู่ 6 ตุลาคม 2519</p>\n<p>งาน 6 ตุลาฯ ปีนี้มีความน่าสนใจกว่าปกติ ตรงที่มีแคมเปญที่นำเสนอโดยคนรุ่นใหม่คือ <strong>#5ตุลาตะวันจะมาเมื่อฟ้าสาง</strong> ซึ่งเป็นการตีความ 6 ตุลาใหม่ ในแง่มุมที่ว่าย้อนเวลาไปก่อนช่วงเช้าวันที่ 6 ตุลาคม ก่อนที่จะเกิดเหตุการณ์สังหารหมู่ที่ธรรมศาสตร์ คืนนั้น (คืนวันที่ 5 ตุลาคม) เป็นอย่างไร คนที่มีส่วนเกี่ยวข้องกับเหตุการณ์ตอนนั้นคิดอะไร และ “ถ้าหากว่า” มีปัจจัยบางอย่างเปลี่ยนแปลงไป เหตุการณ์จะยังเกิดขึ้นเหมือนเดิมหรือไม่</p>\n<p>ผมคิดว่านี่เป็นการตั้งคำถามที่แหลมคม และเป็นการพลิกมุมมองการตีความ (reinterpret) ในเชิง “ถ้าหากว่า” (what if) ที่น่าสนใจมาก</p>\n<p>ปกติแล้วเรามักพูดถึง 6 ตุลาคมในเชิงประวัติศาสตร์ที่ตามหาหรือ “สะสาง” ข้อเท็จจริง (fact) ว่าเกิดอะไรขึ้นบ้าง และเพราะเหตุใดหรือปัจจัยใดที่นำไปสู่เหตุการณ์ที่เกิดขึ้น (ดูได้ในเว็บ <a href=\"https://doct6.com/\">บันทึก 6 ตุลา</a>) ซึ่งเป็นวิธีการพูดถึงที่ค่อนข้างตรงไปตรงมา แต่ก็มีข้อเสียตรงที่อิงกับหลักฐาน (หรือความไม่มีของหลักฐาน) ไม่มีที่ว่างให้พลิกแพลงหรือตีความในมุมอื่นๆ มากนัก</p>\n<p>การมาถึงของ #5ตุลาตะวันจะมาเมื่อฟ้าสาง จึงเป็นการเปิดพื้นที่ใหม่ๆ เพราะเป็นการมองแบบ what if ชวนให้ตั้งคำถาม ชวนคิดถึงสถานการณ์ในฉากทัศน์ที่ต่างไป (alternate history “ถ้าหากว่า”) ทำให้เกิดเรื่องเล่าหรือการถกเถียงที่ต่างไปจากของเดิม</p>\n<p>พอได้คอนเซปต์ของการตีความแบบใหม่แล้ว ตัวชิ้นงานที่ถูกผลิตออกมาภายใต้ธีมนี้จึงน่าสนใจ เราเห็นศิลปินหลากหลายแขนงผลิตผลงานการตีความ 6 ตุลาแบบใหม่ที่แตกต่างกันไปมากมาย (ซึ่งตรงนี้ถือเป็นเสรีภาพในการตีความและการแสดงออก)</p>\n<p>ตัวอย่างที่น่าสนใจคือ กล่องฟ้าสาง ซึ่งเป็นการเล่าเรื่องออกมาโดยอิงกับวัตถุ แล้วนำไปชนกับ “ความทรงจำ” ของกลุ่ม “คนเดือนตุลา” อย่างหมอเลี้ยบ หมอมิ้ง ภูมิธรรม ธงชัย ฯลฯ ออกมาเป็นเรื่องเล่า</p>\n<p></p>\n<p></p>\n<p>หมอเลี้ยบ สุรพงษ์ สืบวงลี หนึ่งในคนตุลาที่ผ่านเหตุการณ์มา ได้เขียนรำลึกถึงเหตุการณ์ได้น่าประทับใจมาก</p>\n<p></p>\n<p>นอกจากนี้ยังมีเพลงจากศิลปินหลายวง ที่มาร่วมทั้งแต่งเพลงใหม่ และ cover เพลงเก่า</p>\n<p>ที่ผมชอบคือเพลง 5ตุลาฯ ของวง Cocktail ที่ตีความเรื่องค่ำคืนวันที่ 5 ตุลาคม ได้น่าสนใจและคมคายมาก คือเป็นเรื่องของกลางคืน นอนหลับ และตื่นขึ้น เป็นการส่งต่อความฝันจากรุ่นสู่รุ่น ฝันที่คนรุ่นเก่ายังไปไม่ถึงให้มาสู่คนรุ่นใหม่ (เบื้องหลังการแต่งเพลงอยู่ใน<a href=\"https://www.youtube.com/watch?v=tn-3G4gVZuk\">หน้าเพจ YouTube</a>)</p>\n<blockquote><p>อยากจะถามเธอเป็นอย่างไรในคืนอย่างนี้</p>\n<p>อยากจะรู้เธอยังอยู่ดี สบายดีอยู่หรือไร</p>\n<p>ในคืนอ้างว้างคืนไร้แสงไฟ ในคืนที่มองไปไม่เห็นดาว</p>\n<p>ในคืนเหน็บหนาว เธอหลับฝันเรื่องเดิมอยู่ไหม</p>\n<p>อยากจะถาม เธอนอนหลับตาลงได้หรือเปล่า</p>\n<p>ความปวดร้าวที่เธอเผชิญ ยังคงอยู่ไหม</p>\n<p>ตื่นจากฝันที่มันเลื่อนลอย ที่ยังเฝ้าคอยหลอกหลอนดวงใจ</p>\n<p>จะข่มตานอน ก็นอนไม่ไหว เหมือนคนบ้า</p>\n<p>และวันพรุ่งนี้จะเป็นอย่างไรใครเลยจะรู้</p>\n<p>แต่ในคืนนี้ฉันลืมตาอยู่ และฉันไม่รู้จะหลับไหม</p>\n<p>เพราะฉันยังหวังจุดหมายในใจ จะเดินมาถึงในแสงวันใหม่</p>\n<p>ให้ตื่นคราวนี้มันมีความหมาย ไม่เหมือนดังเดิม</p></blockquote>\n<p></p>\n<p>อ.พิชญ์ พงษ์สวัสดิ์ ได้วิจารณ์เพลงนี้ไว้อย่างน่าสนใจ ขอคัดลอกมาเก็บไว้</p>\n<blockquote><p>มาวันนี้สิ่งที่ชัดเจนขึ้นเรื่องๆก็คือการเกิดขึ้นของ “สำนึกประวัติศาสตร์” และเมื่อพูดถึงสำนึกประวัติศาสตร์เราจะพบการย้อนกลับไปมาระหว่างอดีต ปัจจุบัน และ อนาคต และพลังในการตั้งคำถาม และ ความมุ่งมั่นที่จะ “ตื่น” และ เปลี่ยนแปลง<br />\nหมายความว่ามันไม่ใช่แค่การเห็นข้อมูลแล้วเกิดความเข้าใจ แต่เรื่องบางเรื่องที่เป็นความจริงในสังคมมันผ่านการต่อสู้ ผ่านการปกปิดกดทับ ผ่านความใฝ่ฝัน ผ่านความผิดหวัง สูญเสีย ผ่านโศกนาฎกรรมมาอย่างยาวนาน กว่า “สำนึก” จะเกิดขึ้นได้ และ สำนึกอาจไม่ได้ซ้อนทับกับความจริงและข้อเทม็จจริงไปเสียทั้งหมด</p></blockquote>\n<p></p>\n<p>ขณะที่เขียนอยู่นี้ ยังไม่จบวันที่ 6 ตุลาคม 2021 และยังมีศิลปิน สารคดี สัมภาษณ์ ทยอยปล่อยงานออกมาอย่างต่อเนื่อง คิดว่าแหล่งที่ใช้ติดตามได้ดีที่สุดคือ <a href=\"https://www.facebook.com/6tula2519/\">เพจบันทึก 6 ตุลา</a> ที่เป็นแกนกลางของแคมเปญนี้</p>\n<p>แต่การตีความใหม่ก็ต้องฟังความเห็นและข้อถกเถียงจากคนรุ่นใหม่ด้วย จากในแท็ก <a href=\"https://www.youtube.com/results?search_query=%235%E0%B8%95%E0%B8%B8%E0%B8%A5%E0%B8%B2%E0%B8%95%E0%B8%B0%E0%B8%A7%E0%B8%B1%E0%B8%99%E0%B8%88%E0%B8%B0%E0%B8%A1%E0%B8%B2%E0%B9%80%E0%B8%A1%E0%B8%B7%E0%B9%88%E0%B8%AD%E0%B8%9F%E0%B9%89%E0%B8%B2%E0%B8%AA%E0%B8%B2%E0%B8%87\">YouTube #5ตุลาตะวันจะมาเมื่อฟ้าสาง</a> หรือจะเป็นใน <a href=\"https://twitter.com/search?q=%235%E0%B8%95%E0%B8%B8%E0%B8%A5%E0%B8%B2%E0%B8%95%E0%B8%B0%E0%B8%A7%E0%B8%B1%E0%B8%99%E0%B8%88%E0%B8%B0%E0%B8%A1%E0%B8%B2%E0%B9%80%E0%B8%A1%E0%B8%B7%E0%B9%88%E0%B8%AD%E0%B8%9F%E0%B9%89%E0%B8%B2%E0%B8%AA%E0%B8%B2%E0%B8%87\">Twitter #5ตุลาตะวันจะมาเมื่อฟ้าสาง</a></p>\n<p></p>The post <a href=\"https://markpeak.net/6-oct-what-if/\">6 ตุลา What If</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"30321ba3b11f6853514c8edf205f4160d70e93dfd87f14eaefc23112da21194c","category":"Thai"}
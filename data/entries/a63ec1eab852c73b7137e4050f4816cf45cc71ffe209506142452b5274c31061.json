{"title":"เกม Split Fiction ได้คะแนนรีวิวดีเยี่ยม เฉลี่ย 91/00 หลายสื่อยกให้เหนือกว่า It Takes Two","link":"https://www.blognone.com/node/145091","date":1741167455000,"content":"<div><div><div><p>เมื่อปี 2021 สตูดิโอ Hazelight Studios จากสวีเดน ประสบความสำเร็จอย่างสูงกับเกม It Takes Two เกมแนว co-op ที่ต้องช่วยกันเล่น ที่ชนะรางวัลเกมแห่งปีจากหลายสถาบัน เช่น <a href=\"https://www.blognone.com/node/126250\">The Game Awards</a> และ <a href=\"https://www.blognone.com/node/127369\">D.I.C.E. Awards</a></p>\n<p>ปีนี้ Hazelight กลับมาอีกครั้งกับ<a href=\"https://www.blognone.com/node/143645\">เกมใหม่ Split Fiction</a> ที่ยังคงแนว co-op เหมือนเดิม และคะแนนรีวิวออกมาดีเยี่ยม <a href=\"https://www.metacritic.com/game/split-fiction/\">เฉลี่ย 91/100 บน Metacritic</a> และ <a href=\"https://opencritic.com/game/18192/split-fiction\">90/100 บน OpenCritic</a> น่าจะเป็นหนึ่งในผู้ท้าชิงเกมแห่งปี 2025 ได้ไม่ยาก</p>\n<p>หากเรานับเฉพาะเกมของปี 2025 ตอนนี้ <a href=\"https://www.metacritic.com/browse/game/all/all/current-year/\">Split Fiction คือเกมที่ได้คะแนนรีวิวเฉลี่ยสูงสุดของ Metacritic</a> เฉือนชนะ <a href=\"https://www.blognone.com/node/144995\">Monster Hunter Wilds ที่ได้ 90/100</a> ไปเพียงคะแนนเดียว</p>\n<p><img src=\"https://www.blognone.com/sites/default/files/externals/87d8f67f859fa205f96a3c01e1becb9c.jpg\" alt=\"\" /></p>\n<p>Split Fiction เป็นเกมที่นักเขียนหญิง 2 คน 2 แนวคือไซไฟกับแฟนตาซี หลุดเข้าไปในโลกซิมูเลเตอร์ที่ใช้ฉากจากนิยายของตัวเอง จึงต้องร่วมกันฟันฝ่าอุปสรรคเพื่อให้ออกมาจากซิมูเลเตอร์ได้ ระหว่างการผจญภัยจะเป็นเรื่องเล่าชีวิตของแต่ละคนที่แตกต่างกัน และต้องมาเรียนรู้ซึ่งกันและกัน เปิดใจยอมรับกัน</p>\n<p>สื่อหลายรายให้คะแนนเต็ม เช่น <a href=\"https://www.techradar.com/gaming/split-fiction-review\">Techradar ให้ 5/5</a> บอกว่าเกมลำดับที่สามของ Hazelight ยิ่งใหญ่กว่าเกมก่อนๆ ฉากมีขนาดใหญ่กว่าเดิม การเล่าเรื่องทำได้น่าสนใจ เกมเพลย์หลากหลาย</p>\n<p><a href=\"https://www.pushsquare.com/reviews/ps5/split-fiction\">Pushsquare ให้ 10/10</a> ชมเกมเพลย์ที่หลากหลายมากๆ การควบคุมที่ออกแบบมาดี การออกแบบฉากที่บังคับให้ต้อง co-op อย่างสร้างสรรค์ ภาพประกอบที่สวยงาม แม้เนื้อเรื่องอาจคาดเดาได้ง่ายไปหน่อย และเกมยากไปสักนิดสำหรับคนที่ไม่ใช่เกมเมอร์จริงจัง</p>\n<p><a href=\"https://www.eurogamer.net/split-fiction-review\">Eurogamer ให้ 5/5</a> บอกว่ายอดเยี่ยมตั้งแต่ต้นจนจบ มีไอเดียเจ๋งๆ ในเกมหลายอย่าง เนื้อหาของเกมชื่นชมในจินตนาการของมนุษย์และถ่ายทอดออกมาเป็นเกมได้ดี ตัวเกมเพลย์ยากและท้าทายขึ้นกว่า It Takes Two และจำเป็นต้องใช้ความร่วมมือกันของผู้เล่น 2 คนอย่างมาก ทำให้ Split Fiction เป็นเกม co-op ที่ยกระดับไปอีกขั้นจาก It Takes Two</p>\n<p><a href=\"https://www.gamespot.com/reviews/split-fiction-review-it-takes-pew-pew/1900-6418341/\">Gamespot ให้ 10/10</a> บอกว่าเกมลื่นไหล คล่องตัว การออกแบบฉากทำได้ดี มีการอ้างอิงถึงเกมและวัฒนธรรมป๊อปอื่นๆ มากมาย ตัวละครออกแบบได้ดี ตอนแรกจะรู้สึกเฉยๆ แต่เราจะค่อยๆ ตกหลุมรักตัวละครทั้งสองตัวนี้เอง</p>\n</div></div></div><div><div>Topics: </div><div><div><a href=\"/topics/hazelight-studios\">Hazelight Studios</a></div><div><a href=\"/topics/games\">Games</a></div><div><a href=\"/topics/it-takes-two\">It Takes Two</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a63ec1eab852c73b7137e4050f4816cf45cc71ffe209506142452b5274c31061","category":"Thai"}
{"title":"ISRG เริ่มโครงการเขียน sudo และ su ใหม่ด้วยภาษา Rust แก้ปัญหาช่องโหว่หน่วยความจำ","link":"https://www.blognone.com/node/133650","date":1682992835000,"content":"<div><div><div><p>Internet Security Research Group (ISRG) กลุ่มวิจัยด้านความปลอดภัยอินเทอร์เน็ต องค์กรแม่ของ Let's Encrypt มีโครงการย่อยอีกตัวชื่อ <a href=\"https://www.memorysafety.org/\">Prossimo</a> ทำเรื่องความปลอดภัยของหน่วยความจำ (memory safety) ซึ่งเป็นช่องโหว่สำคัญของซอฟต์แวร์จำนวนมาก</p>\n<p>ภารกิจของ Prossimo คือการเขียนซอฟต์แวร์โอเพนซอร์สสำคัญๆ ที่ใช้กันแพร่หลายให้เป็น memory safe ตัวอย่างคือ <a href=\"https://www.blognone.com/node/120986\">mod_tsl ของ Apache Web Server ที่เขียนด้วยภาษา Rust</a>, <a href=\"https://www.blognone.com/node/122359\">Rustls การเขียน OpenSSL ขึ้นมาใหม่ด้วยภาษา Rust</a> รวมถึงการเขียนซอฟต์แวร์ DNS, NTP ขึ้นมาใหม่ด้วย Rust เป็นต้น</p>\n<p>ล่าสุด Prossimo ประกาศเขียนซอฟต์แวร์ยอดนิยมของโลกยูนิกซ์คือ sudo และ su  ด้วยภาษา Rust (ใช้ชื่อว่า sudo-rs) เหตุผลคือซอฟต์แวร์ทั้งสองตัวถูกใช้อย่างแพร่หลาย มีในเซิร์ฟเวอร์-ไคลเอนต์ยูนิกซ์แทบทุกตัว และเป็นหน้าด่านสำคัญในการป้องกันภัยคุกคาม (มัลแวร์-แฮ็กเกอร์ขอสิทธิการเข้าถึง) แต่ยังเขียนด้วยภาษา C/C++/assembly ที่มีปัญหาหน่วยความจำ เพราะถูกเขียนขึ้นมาตั้งแต่ยุค 80s</p>\n<p>โครงการเขียน sudo และ su ใหม่เพิ่งเริ่มขึ้น โดย Prossimo จ้างบริษัท 2 รายที่เชี่ยวชาญเรื่อง Rust คือ Ferrous Systems กับ Tweede Golf มารับผิดชอบการพัฒนา เงินสนับสนุนโครงการมาจาก AWS ที่เป็นสปอนเซอร์ ISRG อยู่แล้ว <a href=\"https://www.memorysafety.org/initiative/sudo-su/sudo-su-work-plan/\">แผนการพัฒนา</a> และ<a href=\"https://github.com/memorysafety/sudo-rs\">โค้ดจะถูกเผยแพร่ผ่าน GitHub</a></p>\n<p><img alt=\"No Description\" src=\"https://www.blognone.com/sites/default/files/externals/6df861d5d6f90cfaa661c437f65c0c2c.png\" /></p>\n<p>ที่มา - <a href=\"https://www.memorysafety.org/blog/sudo-and-su/\">Prossimo</a></p>\n</div></div></div><div><div>Topics: </div><div><div><a href=\"/topics/isrg\">ISRG</a></div><div><a href=\"/topics/unix\">Unix</a></div><div><a href=\"/topics/open-source\">Open Source</a></div><div><a href=\"/topics/security\">Security</a></div><div><a href=\"/topics/rust\">Rust</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"98bf47d457583c9b0cd5127f29b24f608f619eecd7ec31a52577f04815d9685a","category":"Thai"}
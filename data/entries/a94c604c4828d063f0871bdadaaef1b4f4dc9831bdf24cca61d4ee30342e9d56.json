{"title":"IBM ถอนโฆษณาบน X หลังโฆษณาของบริษัทถูกวางไว้ใกล้กับคอนเทนท์อวยนาซี","link":"https://www.blognone.com/node/136797","date":1700214292000,"content":"<div><div><div><p>IBM ประกาศถอนตัวการลงโฆษณาบน X หลังจากที่โฆษณาของบริษัทถูกวางไว้ใกล้กับเนื้อหาที่สนับสนุนนาซีบนแพลตฟอร์ม บริษัทกล่าวว่าได้ระงับโฆษณาทั้งหมดจาก X แล้ว หลังกลุ่มเฝ้าระวังที่ไม่แสวงหาผลกำไรอย่าง Media Matters รายงานว่าพบโฆษณาของ IBM และบริษัทด้านเทคโนโลยีอีกหลายแห่ง (Apple กับ Oracle ก็โดน) ถูกวางถัดจากมีมที่สนับสนุนนาซี และโพสต์อื่น ๆ ที่ส่งเสริมฮิตเลอร์</p>\n<p>IBM แถลงว่า IBM จะไม่ทนต่อคำพูดที่แสดงความเกลียดชัง และการเลือกปฏิบัติ ตอนนี้บริษัทได้ระงับการโฆษณาทั้งหมดบน X แล้ว และกำลังตรวจสอบสถานการณ์ที่ยอมรับไม่ได้นี้อยู่</p>\n<p>ผู้บริหารของ X บอกว่าโพสต์ที่ถูกพบโดย Media Matters จะถูกปิดการรับรายได้ และปรากฎพร้อมกับป้ายเตือนว่าเป็นเนื้อหาละเอียดอ่อน และเสริมว่า แม้ว่าทีมงานจะเข้าใจว่าตำแหน่งนี้ไม่ใช่ตำแหน่งที่เหมาะสมสำหรับการวางโฆษณาใด ๆ แต่โพสต์ดังกล่าวมีผู้เข้าชมประมาณ 8,000 ครั้งเท่านั้น</p>\n<p>ยังไม่ชัดเจนว่าตอนนี้มีกี่แคมเปญที่ได้รับผลกระทบจากการตัดสินใจของ IBM ที่ระงับโฆษณา แต่การที่บริษัทที่มีชื่อเสียงถอนตัวออกจากแพลตฟอร์ม แม้เพียงชั่วคราว ก็เป็นอีกความเสียหายหนึ่งต่อธุรกิจโฆษณาของ X</p>\n<p><em>รูปภาพจาก Media Matters</em><br />\n<img alt=\"No Description\" src=\"https://www.blognone.com/sites/default/files/externals/ced5ef386fb2ee42ddb65342f4a2ad01.png\" /></p>\n<p>Linda Yaccarino ซีอีโอ X โพสต์ในแพลตฟอร์มว่า การเลือกปฏิบัติควรหมดไปจากสังคมได้แล้ว แม้ว่าจะไม่ได้อ้างอิงรายงานของ IBM หรือ Media Matters โดยตรงก็ตาม Linda กล่าวเสริมว่า X ยังชัดเจนในความพยายามที่จะต่อสู้กับการต่อต้านชาวยิว และการเลือกปฏิบัติ ไม่มีที่ไหนในโลกนี้ยอมรับเรื่องนี้ และมองว่ามันน่าเกลียดและเป็นเรื่องที่ผิด</p>\n<blockquote><p>X’s point of view has always been very clear that discrimination by everyone should STOP across the board -- I think that's something we can and should all agree on. When it comes to this platform -- X has also been extremely clear about our efforts to combat antisemitism and…</p>\n<p>— Linda Yaccarino (@lindayaX) <a href=\"https://twitter.com/lindayaX/status/1725253849953276304?ref_src=twsrc%5Etfw\">November 16, 2023</a></p></blockquote>\n<p>ที่มา - <a href=\"https://www.mediamatters.org/twitter/musk-endorses-antisemitic-conspiracy-theory-x-has-been-placing-ads-apple-bravo-ibm-oracle\">Media Matters</a> via <a href=\"https://www.engadget.com/ibm-suspends-advertising-on-x-after-its-ads-were-placed-next-to-pro-nazi-content-234332820.html?src=rss\">Engadget</a></p>\n</div></div></div><div><div>Topics: </div><div><div><a href=\"/topics/ibm\">IBM</a></div><div><a href=\"/topics/x-company\">X.com</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a94c604c4828d063f0871bdadaaef1b4f4dc9831bdf24cca61d4ee30342e9d56","category":"Thai"}
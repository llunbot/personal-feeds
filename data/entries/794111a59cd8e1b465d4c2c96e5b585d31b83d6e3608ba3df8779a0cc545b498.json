{"title":"ไมโครซอฟท์ประกาศ DirectML รองรับการรัน AI ในชิป NPU ของพีซี เพิ่มเติมจากจีพียู","link":"https://www.blognone.com/node/137259","date":1702653269000,"content":"<div><div><div><p><a href=\"https://github.com/microsoft/DirectML\">DirectML</a> เป็น API ระดับล่างตัวหนึ่งของ DirectX 12 ที่ใช้รันงาน machine learning บนจีพียู ปัจจุบัน DirectML รองรับจีพียูหลากหลายค่ายทั้ง AMD, Intel, NVIDIA, Qualcomm โดยซอฟต์แวร์ machine learning ยอดนิยมหลายๆ ตัวที่ทำงานบนวินโดวส์ เช่น ONNX Runtime, Windows ML, TensorFlow, PyTorch ต่างก็รองรับการเรียกใช้จีพียูผ่าน DirectML อีกทอดหนึ่ง</p>\n<p>แต่เมื่อยุคที่พีซีเริ่มมีชิป Neural Processing Unit (NPU) ในตัว โดยจุดเปลี่ยนสำคัญคือ<a href=\"https://www.blognone.com/node/137237\">การวางขาย Core Ultra ของอินเทล</a> ทำให้ล่าสุดไมโครซอฟท์จึงประกาศรองรับการรัน DirectML ด้วย NPU นอกเหนือจากการใช้จีพียูด้วย แม้ตอนนี้ยังไม่มีโค้ดให้ลองใช้งานจริงๆ เพราะจะเปิดให้ทดสอบในช่วงต้นปี 2024</p>\n<p>แผนการของไมโครซอฟท์และอินเทลคือ รองรับการเรียกใช้ฟีเจอร์ AI ของแอพพลิเคชันต่างๆ (เช่น การแต่งภาพใน Photoshop) โดยให้ประมวลผลที่ NPU เพื่อประสิทธิภาพที่ดีกว่าเดิมมากๆ และจิ๊กซอน่าจะเริ่มครบถ้วนในปีหน้า 2024</p>\n<p>แนวทางการเพิ่มชิป NPU เข้ามาในพีซีเริ่มกลายเป็นมาตรฐานขึ้นเรื่อยๆ โดย AMD ทยอยใส่ NPU ให้กับ Ryzen บางรุ่นของปี 2023 มาก่อนแล้ว และ Qualcomm จะส่งชิป Snapdragon X Elite ที่มี NPU ออกมาจับตลาดพีซีในปีหน้าเช่นกัน</p>\n<p><img alt=\"No Description\" src=\"https://www.blognone.com/sites/default/files/externals/072dbaadcd9ebf3268321a8868cb952a.png\" /></p>\n<p><img alt=\"No Description\" src=\"https://www.blognone.com/sites/default/files/externals/4aef734411e49959d6852bf2097557be.png\" /></p>\n<p>ที่มา - <a href=\"https://blogs.windows.com/windowsdeveloper/2023/12/14/directml-accelerating-ai-on-windows-now-with-npus/\">Windows Blog</a>, <a href=\"https://community.intel.com/t5/Blogs/Tech-Innovation/Artificial-Intelligence-AI/Unlocking-Intel-s-Neural-Processing-Unit-with-DirectML/post/1553676\">Intel</a></p>\n</div></div></div><div><div>Topics: </div><div><div><a href=\"/topics/directx\">DirectX</a></div><div><a href=\"/topics/microsoft\">Microsoft</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"794111a59cd8e1b465d4c2c96e5b585d31b83d6e3608ba3df8779a0cc545b498","category":"Thai"}
{"title":"รวมรีวิว iPad Pro M4: จอ OLED กับความบางเบาคือจุดขาย, Apple Pencil Pro ดีมากระดับที่นักวาดทุกคนจะถูกใจ","link":"https://www.blognone.com/node/139739","date":1715683743000,"content":"<div><div><div><p>สื่อได้เริ่มเผยแพร่รีวิว <a href=\"https://www.blognone.com/node/139619\">iPad Pro รุ่นใหม่ชิป M4</a> กันออกมาแล้ว ก่อนสินค้าจะเริ่มส่งมอบให้ลูกค้าทั่วไปในอเมริกาวันที่ 15 พฤษภาคมนี้ เช่นเดียวกับ <a href=\"https://www.blognone.com/node/139734\">iPad Air</a> ซึ่งมีความเห็นถึงความโดดเด่นของประสิทธิภาพชิป M4 หน้าจอ OLED ตลอดจนความบางและน้ำหนักที่เบา</p>\n<p>Nathan Ingraham จาก <a href=\"https://www.engadget.com/ipad-pro-2024-review-so-very-nice-and-so-very-expensive-210012937.html\">Engadget</a> บอกว่า M4 ดูจะมีประสิทธิภาพมากเกินกว่าที่คนทั่วไปจะใช้งานคุ้มในเวลานี้ โดยยกตัวอย่างว่าแม้แต่แอปของแอปเปิลเองอย่าง <a href=\"https://www.blognone.com/node/139622\">Final Cut Pro</a> และ <a href=\"https://www.blognone.com/node/139627\">Logic Pro</a> ใหม่ ที่เพิ่มความสามารถด้าน AI เข้ามา ก็ยังระบุว่าใช้งานได้ใน iPad ตระกูล M1 หรือใหม่กว่า ส่วนดีไซน์เครื่องที่บางลงและเบาลง มีความโดดเด่นมากจนทำให้การใช้งานแบบพกพาสะดวกมากขึ้น และตัวเครื่องก็ดูแข็งแรงดี</p>\n<p>David Pierce จาก <a href=\"https://www.theverge.com/24155440/apple-ipad-pro-2024-review\">The Verge</a> ก็มองว่าความเร็วของ M4 ไม่ได้มากกว่าแบบชัดเจน แม้เทียบกับ iPad Pro M2 อาจจะมีงานเรนเดอร์วิดีโอหรือภาพที่เร็วขึ้นพอสมควร แต่สิ่งที่ M4 เข้ามาเพิ่มประสิทธิภาพคือการแสดงผลของจอ OLED โดยเฉพาะการแสดงผลสีที่ละเอียดขึ้นมากกว่ารุ่นก่อน โดยไม่พบว่าเครื่องร้อนมากหรือแบตเตอรีลดเร็ว</p>\n<p><img alt=\"No Description\" src=\"https://www.blognone.com/sites/default/files/externals/06224f68c673d23d57abe2db4f827249.jpg\" /></p>\n<p>Kyle Barr จาก <a href=\"https://gizmodo.com/ipad-pro-m4-review-peformance-battery-life-1851470600\">Gizmodo</a> บอกว่า iPad Pro มีประสิทธิภาพทุกอย่างเพียบพร้อมแล้ว ขาดแค่ซอฟต์แวร์ระบบปฏิบัติการหรือ iPadOS ที่มีข้อจำกัดในตัวเอง จึงทำให้ iPad Pro ยังไม่สามารถทำงานทดแทน Mac ได้ โดยเฉพาะส่วนงานมัลติทาสก์</p>\n<p>Gerald Lynch จาก <a href=\"https://www.imore.com/ipad/apple-pencil-pro-review\">iMore</a> บอกว่า <a href=\"https://www.blognone.com/node/139620\">Apple Pencil Pro</a> ที่อัปเกรดด้วยตัวสั่น Haptic และทางลัดควบคุมใหม่ ทำให้งานสำหรับนักวาดมืออาชีพมีความสะดวกสบายมากยิ่งขึ้น ซึ่งมั่นใจว่าผู้ใช้งานกลุ่มนี้จะต้องชอบแน่ แต่คุณสมบัติที่ล้ำมากนี้อาจไม่ได้เหมาะสำหรับทุกคน นอกจากนี้ Lynch ยังบอกว่า Apple Pencil Pro ได้รับการปรับปรุงให้ดีมากจนเชื่อว่าแม้แต่ Steve Jobs ผู้ก่อตั้งแอปเปิล ที่ต่อต้านปากกาสไตลัสก็จะรักมัน</p>\n<p><img alt=\"No Description\" src=\"https://www.blognone.com/sites/default/files/externals/080669dabdc5b9c67371fc95d53ec100.jpg\" /></p>\n<p>สุดท้ายคือ Jason Snell จาก <a href=\"https://sixcolors.com/post/2024/05/m4_ipad_pro_review/\">Sixcolors</a> บอกว่า <a href=\"https://www.blognone.com/node/139630\">Magic Keyboard ใหม่</a> ได้รับการปรับปรุงให้ดีขึ้นมาก แทร็กแพดขนาดใหญ่ขึ้น และวัสดุอลูมิเนียมก็ทำให้ดูแข็งแรงเหมือนเป็นแล็ปท็อป</p>\n<p><img alt=\"No Description\" src=\"https://www.blognone.com/sites/default/files/externals/567b4f755e507092390285eaf3b92fed.jpg\" /></p>\n</div></div></div><div><div>Topics: </div><div><div><a href=\"/topics/ipad-pro\">iPad Pro</a></div><div><a href=\"/topics/apple\">Apple</a></div><div><a href=\"/topics/review\">Review</a></div><div><a href=\"/topics/apple-pencil\">Apple Pencil</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"02a4bd3ed410c645bdc2df779ec082b0a1f1783f2c94fe6d8afc9b52f1d2945e","category":"Thai"}
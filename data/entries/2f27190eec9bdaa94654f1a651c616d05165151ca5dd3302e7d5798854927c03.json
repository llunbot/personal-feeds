{"title":"อัลกอริธึม Facebook กดยอดผู้เข้าถึงโพสต์ บริษัทข่าวกระทบหนัก","link":"https://www.blognone.com/node/134507","date":1687503845000,"content":"<div><div><div><p>ข้อมูลของ Echobox บริษัทด้านการจัดการโซเชียลมีเดียและคำวิจารณ์ของบริษัทด้านสื่อเผยว่า Facebook ได้ปรับเปลี่ยนการทำงานของอัลกอริธึมโดยไม่ได้แจ้งก่อน ทำให้ยอดผู้เข้าถึงโพสต์ของเพจสำนักข่าวและสื่อลดลงอย่างมาก</p>\n<p>Echobox ได้เก็บข้อมูลจากเว็บไซต์ข่าว 2,000 แห่งทั่วโลกพบว่า ยอดการเข้าถึงโพสต์ลดลงมาเป็นปีแล้ว แต่ลดลงอย่างมากในเดือนพฤษภาคมที่ผ่านมา โดยลดลงจากช่วงกลางปีที่แล้วราว 50%</p>\n<p>แหล่งข่าวของ Gizmodo ให้ความเห็นในทิศทางเดียวกันว่า การเปลี่ยนแปลงเริ่มเกิดขึ้นในเดือนกุมภาพันธ์และสถานการณ์ย่ำแย่ลงในช่วงหลายเดือนที่ผ่านมา ขณะที่สื่อที่ใช้ Facebook เป็นแพลตฟอร์มหลักในการลงข่าวไม่มีทางเลือกมากนัก เพราะผู้ใช้ส่วนใหญ่อยู่บนแพลตฟอร์มนี้</p>\n<p>นอกจากนี้ ไม่ใช่แค่อัลกิริธึมเป็นตัวตัดสินว่าจะแสดงเนื้อหาบนฟีดผู้ใช้หรือไม่ แต่ยังเป็นตัวกำหนดอีกว่าเนื้อหาแบบใดที่จะแสดงบนฟีดซึ่งส่วนใหญ่เป็นข่าวง่าย ๆ และไม่ตึงเครียด เอกสารภายในของ Facebook ยังระบุว่า ผู้บริหารกำลังถกเถียงว่าจะแสดงเนื้อหาเชิงบวกหรือเชิงลบมากกว่ากัน</p>\n<p>บริษัทสื่อรับผลกระทบหนักทั้งเรื่องความนิยมของเว็บไซต์และรายได้ เมื่อช่วงที่ผ่านมา สื่อรุ่นใหม่อย่าง Vice Media ก็ได้ยื่นขอล้มละลาย ส่วน BuzzFeed News ก็ได้ปิดหน่วยธุรกิจข่าวลง</p>\n<p>ที่มา - <a href=\"https://gizmodo.com/facebook-traffic-down-algorithm-change-1850549012\">Gizmodo</a></p>\n<p><img src=\"https://www.blognone.com/sites/default/files/externals/a1e6013853f87ae8aa2599d8667e4924.jpg\" alt /></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/meta\">Meta</a></div><div><a href=\"/topics/digital-media\">Digital Media</a></div><div><a href=\"/topics/media\">Media</a></div></div></div>","author":"Augustine","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2f27190eec9bdaa94654f1a651c616d05165151ca5dd3302e7d5798854927c03","category":"Thai"}
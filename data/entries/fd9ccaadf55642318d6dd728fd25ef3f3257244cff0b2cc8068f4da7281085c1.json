{"title":"คนจริงทดสอบบนโปรดักชั่น (ที่ขอบสุริยะ) NASA เผยกระบวนการซ่อมแรม Voyager 1 ไม่มีตัวจำลอง ไม่มีเครื่องทดสอบ รันจริงเลย","link":"https://www.blognone.com/node/146012","date":1745421476000,"content":"<div><div><div><p>David Cummings นักพัฒนาซอฟต์แวร์ระบบการบินของ NASA บรรยายถึงกระบวนการ<a href=\"https://www.blognone.com/node/139101\">ซ่อมแรมบนยาน Voyager 1</a> ที่แรมเสียหายไป 3% จน<a href=\"https://www.blognone.com/node/137244\">ระบบค้าง</a> โดยทีมงานจาก NASA Jet Propulsion Laboratory พบกับความผิดปกติตั้งแต่ปลายปี 2023 และพบว่ากระบวนการซ่อมยาน Voyager นั้นลำบากมากเพราะเอกสารจำนวนมากหายไปแล้ว แถมไม่มีเครื่องจำลองหรือคอมพิวเตอร์สำรองเพื่อทดสอบโปรแกรมก่อน</p>\n<p>ทีมงานได้รับ memory dump ออกมาจากยานช่วงเดือนมีนาคม 2024 และพบว่ามีชิปแรมตัวหนึ่งเสียหาย ทำให้หน่วยความจำอ่านค่าได้ 1 ทั้งหมด หลังจากเจอปัญหาแล้วก็ต้องหาทางแก้ไข โดยทีมงานตัดสินใจลบโปรแกรม EH-12 ที่ไม่ใช้แล้วทิ้งไปเพื่อหาพื้นที่แรมกลับมา ปัญหาใหญ่คือโค้ดของ EH-12 นั้นกระจายไปทั่วหน่วยความจำ ทีมงานต้องไล่โค้ด assembly ใหม่ว่าโค้ดส่วนไหนใช้งานกับ EH-12 บ้าง จากนั้นไล่ดูโค้ดที่อยู่ในจุดแรมที่เสียเพื่อย้ายโค้ดไปแทนที่ EH-12</p>\n<p>เนื่องจากทีมงานไม่มีเครื่องทดสอบ จึงใช้กระบวนการ \"ทดสอบด้วยการมอง\" (test by inspection) ด้วยการทำรายการตรวจสอบโค้ดอย่างละเอียด และช่วยกันมองไปเรื่อยๆ ว่าไม่มีอะไรผิดพลาด</p>\n<p>เฟสแรกเป็นการใส่โปรแกรมให้ยานคืนค่า telemetry กลับมาได้ เมื่อยานส่งข้อมูลเป็นปกติก็แสดงว่าแนวทางแก้ไขใช้งานได้จริงทำให้ทีมงานฉลองกันได้ จากนั้นจึงย้ายโค้ดส่งค่าด้านวิทยาศาสตร์และสามารถนำยานกลับมาใช้งานได้ในที่สุด</p>\n<p>ที่มา - <a href=\"https://www.youtube.com/watch?v=YcUycQoz0zg&amp;t=1153s\">YouTube: Flight Software Workshop</a></p>\n<p><img alt=\"No Description\" src=\"https://www.blognone.com/sites/default/files/externals/92c685d9cebd271ef3eb71db61644052.jpeg\" /></p>\n<p>ผังหน่วยความจำที่เสียและพื้นที่หน่วยความจำที่ย้ายไปตามจุดต่างๆ</p>\n</div></div></div><div><div>Topics: </div><div><div><a href=\"/topics/nasa\">NASA</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fd9ccaadf55642318d6dd728fd25ef3f3257244cff0b2cc8068f4da7281085c1","category":"Thai"}
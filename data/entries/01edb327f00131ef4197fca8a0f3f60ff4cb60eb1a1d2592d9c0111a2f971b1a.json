{"title":"Facebook ไตรมาส 3/2021 รายได้รวมเติบโต เตรียมแยกรายงานกลุ่มธุรกิจ Reality Labs","link":"https://www.blognone.com/node/125459","date":1635206633000,"content":"<div><div><div><p>Facebook รายงานผลประกอบการประจำไตรมาสที่ 3 ปี 2021 ภาพรวมรายได้เพิ่มขึ้น 35% เทียบกับ<a href=\"https://www.blognone.com/node/119335\">ช่วงเดียวกันในปีก่อน</a>เป็น 29,010 ล้านดอลลาร์ เฉพาะรายได้จากโฆษณาเพิ่มขึ้น 33% เป็น 28,276 ล้านดอลลาร์ และมีกำไรสุทธิ 9,194 ล้านดอลลาร์</p>\n<p>จำนวนผู้ใช้งาน Facebook เป็นประจำทุกเดือน (MAUs - monthly active users) เพิ่มขึ้น 6% เป็น 2,910 ล้านบัญชี ถ้าคิดรวมทุกบริการในเครือของ Facebook มีจำนวนรวม 3.58 พันล้านคน เพิ่มขึ้น 12%</p>\n<p>ซีอีโอ Mark Zuckerberg กล่าวในแถลงการณ์ว่าเรายังมีความคืบหน้าที่ดีในไตรมาสนี้ และชุมชนของผู้ใช้งานยังคงเติบโต โดยเขาตื่นเต้นกับแผนงานในอนาคต โดยเฉพาะการสร้างสรรค์เนื้อหา ระบบการซื้อขาย และการสร้าง metaverse</p>\n<p>ด้านซีเอฟโอ Dave Wehner พูดถึงผลกระทบของรายได้โฆษณาในไตรมาส 4/2021 ว่ายังมีความไม่แน่นอนสูง ทั้งจากการเปลี่ยนแปลงนโยบายความเป็นส่วนตัวของ iOS 14.5 ซึ่งยังส่งผลอยู่ ตลอดจนภาพรวมเศรษฐกิจโลกจากโควิด 19</p>\n<p>นอกจากนี้ Facebook จะเปลี่ยนวิธีการรายงานโครงสร้างรายได้แยกตามธุรกิจบริษัทแบบใหม่ มีผลไตรมาสถัดไป ซึ่งจะแบ่งเป็นกลุ่ม Family of Apps รวม Facebook, Instagram, Messenger, WhatsApp และบริการอื่น ส่วนอีกธุรกิจคือกลุ่ม Facebook Reality Labs ที่รวมฮาร์ดแวร์ ซอฟต์แวร์ และคอนเทนต์ ของ VR และ AR ทั้งหมด ทั้งนี้ Facebook บอกว่ากลุ่มธุรกิจ Facebook Reality Labs จะมีการลงทุนในช่วงต้นที่สูง โดยคาดกระทบกำไรจากการดำเนินงานตลอดปี 2021 ประมาณ 1 หมื่นล้านดอลลาร์</p>\n<p>ที่มา: <a href=\"https://investor.fb.com/investor-news/press-release-details/2021/Facebook-Reports-Third-Quarter-2021-Results/default.aspx\">Facebook</a></p>\n<p><img src=\"https://www.blognone.com/sites/default/files/externals/4bae1c923e4d4839866055b734dc1935.jpg\" /></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"01edb327f00131ef4197fca8a0f3f60ff4cb60eb1a1d2592d9c0111a2f971b1a","category":"Thai"}
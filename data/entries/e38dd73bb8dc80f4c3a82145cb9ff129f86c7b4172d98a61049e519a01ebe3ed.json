{"title":"รู้จัก Agent2Agent (A2A) โปรโตคอลให้ AI Agent สื่อสารกันเอง เพื่อช่วยกันทำงานตามสั่ง","link":"https://www.blognone.com/node/145959","date":1745152267000,"content":"<div><div><div><p>ประกาศสำคัญอย่างหนึ่งในงาน Google Cloud Next '25 ช่วงต้นเดือนที่ผ่านมาคือการเปิดตัว <a href=\"https://www.blognone.com/node/145766\">โปรโตคอล Agent2Agent</a> ที่ออกแบบมาให้ AI agent คุยกันเองได้</p>\n<p><a href=\"https://google.github.io/A2A/#/\">โปรโตคอล Agent2Agent (ตัวย่อ A2A)</a> เป็นความพยายามของกูเกิลในการวางมาตรฐานของยุค AI agent หลังจากที่กูเกิลเป็นผู้ตามมาตลอดในยุค generative AI ตัวอย่างคือ <a href=\"https://www.blognone.com/node/132851\">API ของโมเดล LLM ต้องอิงตาม API ของ OpenAI</a> หรือ <a href=\"https://www.blognone.com/node/145814\">โปรโตคอลที่ใช้เชื่อมโมเดล LLM กับแหล่งข้อมูลภายนอก ใช้ MCP ของ Anthropic</a></p>\n<p>กูเกิลอธิบายชัดเจนว่า A2A ถูกออกแบบมาเสริมกับ MCP เพราะทำงานคนละอย่างกัน (ดูแผนภาพประกอบ) โดย MCP เป็นการเชื่อมต่อโมเดลกับแหล่งข้อมูลหรือเครื่องมือภายนอก (tools &amp; resources) ในขณะที่ A2A เป็นการเชื่อม agent ให้คุยกับ agent (agent-agent collaboration)</p>\n<p><img alt=\"No Description\" src=\"https://www.blognone.com/sites/default/files/externals/b1b01cac926ee22d5887d29fa0f2ccb3.png\" /></p>\n<p>ตัวอย่างการใช้ A2A ที่กูเกิลนำมาโชว์คือการสั่งให้ AI agent ไปหาผู้สมัครที่เหมาะสมกับงาน โดยพิจารณาปัจจัยทั้งตำแหน่งงาน สถานที่ ทักษะ เมื่อ agent ตัวแรกคัดกรองผู้สมัครมาให้แล้ว จะส่งให้ agent ตัวที่สองนัดหมายเวลาสัมภาษณ์ และมี agent ตัวที่สามคอยตรวจสอบพื้นเพ ประวัติของผู้สมัคร การให้ agent หลายตัวประสานงานกันย่อมช่วยลดภาระงานลงได้มาก และ agent เหล่านี้สามารถส่งต่อคำสั่งและข้อมูลระหว่างกันผ่านโปรโตคอล A2A</p>\n<p>ภาพตัวอย่างการใช้งาน agent หลายๆ ตัวผ่าน <a href=\"https://www.blognone.com/node/143648\">Agentspace ของกูเกิล</a></p>\n<p><img alt=\"No Description\" src=\"https://www.blognone.com/sites/default/files/externals/d2f4ee2666022a36badeebec51f0435b.png\" /></p>\n<p>ภาพรวมของ A2A คือมี agent ทำหน้าที่สั่งงาน (client agent) และ agent ทำหน้าที่ทำงานตามสั่ง (remote agent) มีแนวคิดของการแสดงตัวว่า agent มีความสามารถอะไรบ้าง (capability discovery), การจัดการงานว่าเสร็จตามต้องการหรือไม่ และในเวลาที่กำหนดหรือไม่ (task management) และสามารถเจรจา (negotiation) ว่าให้ผลลัพธ์ออกมาเป็นอะไร เช่น สร้างภาพ สร้างวิดีโอ กรอกฟอร์ม</p>\n<p><img alt=\"No Description\" src=\"https://www.blognone.com/sites/default/files/externals/962a7a8595d60011617279b695cc32b9.png\" /></p>\n<p>ตัวอย่างการเจรจาว่าจะให้แสดงข้อมูลผู้สมัครเป็น text ล้วน หรือจะเอาแบบสวยๆ ฝังมาใน iframe</p>\n<p><img alt=\"No Description\" src=\"https://www.blognone.com/sites/default/files/externals/15d93175ef79692112f501d644e9fa2d.png\" /></p>\n<p>ตัวโปรโตคอล A2A ทำงานอยู่บนมาตรฐานเปิดหลายๆ อย่างที่มีอยู่แล้ว เช่น ส่งข้อมูล metadata ว่า agent แต่ละตัวทำอะไรได้บ้างเป็น JSON, ตัวเซิร์ฟเวอร์ agent เป็น HTTP endpoint</p>\n<p>ความน่าสนใจของ A2A รอบนี้คือกูเกิลเตรียมความพร้อมมาค่อนข้างดี และเรียกพวกมาช่วยสนับสนุน A2A เยอะมาก มีทั้งฝั่งบริษัทซอฟต์แวร์ เช่น Atlassian, JetBrains, SAP, Oracle, MongoDB, Salesforce, SAP, ServiceNow, Elastic, Datastax, Workday และกลุ่มบริษัทที่ปรึกษาไอที เช่น Accenture, BCG, Deloitte, Infosys, KPMG, McKinsey, PWC, Wipro</p>\n<p>กูเกิลยังเตรียมเครื่องมือเชื่อม A2A เข้ากับ agent framework ที่มีหลายตัวในตลาด เช่น LangGraph, Genkit, LlamaIndex, CrewAI, Semantic Kernel, Marvin รวมถึง Agent Development Kit (ADK) ของตัวเองด้วย ต้องรอดูกันว่าเตรียมตัวมาดีขนาดนี้แล้ว A2A จะจุดติดตามที่กูเกิลหวังหรือไม่</p>\n<p><img alt=\"No Description\" src=\"https://www.blognone.com/sites/default/files/externals/e5a99ee856ec9c37926a2ee032cf8063.png\" /></p>\n<p>ที่มา - <a href=\"https://github.com/google/A2A\">Agent2Agent</a>, <a href=\"https://developers.googleblog.com/en/a2a-a-new-era-of-agent-interoperability/\">Google Developers</a></p>\n</div></div></div><div><div>Topics: </div><div><div><a href=\"/topics/google-cloud\">Google Cloud</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e38dd73bb8dc80f4c3a82145cb9ff129f86c7b4172d98a61049e519a01ebe3ed","category":"Thai"}
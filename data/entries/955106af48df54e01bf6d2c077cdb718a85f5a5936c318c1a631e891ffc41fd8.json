{"title":"DeepMind เปิดตัว GenCast โมเดลพยากรณ์อากาศตัวใหม่ ใช้เทคนิค Diffusion พยากรณ์ล่วงหน้าได้ 15 วัน","link":"https://www.blognone.com/node/143463","date":1733359734000,"content":"<div><div><div><p>DeepMind เปิดตัวโมเดลพยากรณ์อากาศตัวใหม่ชื่อ GenCast ซึ่งพัฒนาขึ้นจาก<a href=\"https://www.blognone.com/node/136742\">โมเดล GraphCast ของปี 2023</a></p>\n<p>GenCast เป็นโมเดลตระกูล generative ตามชื่อโมเดล ใช้อัลกอริทึมแบบ diffusion ที่เราคุ้นเคยกันในโมเดลสร้างภาพ-เสียง-วิดีโอ สามารถพยากรณ์อากาศระดับละเอียด (0.25° ของละติจูดและลองจิจูด ประมาณ 28x28 ตารางกิโลเมตร) ได้ล่วงหน้า 15 วัน (GraphCast ได้ 10 วัน) ได้แม่นยำกว่าโมเดล ENS ของศูนย์พยากรณ์อากาศยุโรป (European Centre for Medium-Range Weather Forecasts หรือ ECMWF) ซึ่งเป็นโมเดลที่ดีที่สุดในปัจจุบัน</p>\n<p><img alt=\"No Description\" src=\"https://www.blognone.com/sites/default/files/externals/a9ce3a41b0c4b9d558f7a8cb131b400f.jpg\" /></p>\n<p>DeepMind บอกว่าโมเดล GraphCast เป็นการพยากรณ์แบบ deterministic หาคำตอบเดียวที่เป็นไปได้ของสภาพอากาศในอนาคต แต่ GenCast กลับวิธีคิดกัน หาคำตอบที่เป็นไปได้มากกว่า 50 แบบแทน หลักคิดของ GenCast คือมองเห็นโลกเป็นพื้นที่ทรงกลม แล้วใช้เทคนิค diffusion เพื่อสร้างความเป็นไปได้รูปแบบต่างๆ</p>\n<p>ข้อมูลที่ใช้เทรน GenCast มาจากข้อมูลสภาพอากาศ 40 ปีย้อนหลังของ ECMWF โดย DeepMind ใช้ข้อมูลถึงปี 2018 เพื่อมาทดสอบพยากรณ์กับสภาพอากาศในปี 2019 เป็นต้นมา ว่าแม่นยำแค่ไหน ผลที่ได้คือเอาชนะโมเดล ENS ได้ 97.2% ในการทดสอบทั้งหมด และถ้าคิดเฉพาะการพยากรณ์ที่ไกลกว่า 36 วัน เอาชนะได้ 99.8%</p>\n<p><img alt=\"No Description\" src=\"https://www.blognone.com/sites/default/files/externals/8d23705f98496adf90fb1e1fe1bca496.jpg\" /></p>\n<p>การรันโมเดล GenCast เพื่อพยากรณ์อากาศ 15 วันล่วงหน้า ใช้เวลาประมวลผลบน <a href=\"https://www.blognone.com/node/137115\">Google Cloud TPU v5</a> เพียง 8 นาที ซึ่งลดลงจาก ENS ที่ต้องใช้ซูเปอร์คอมพิวเตอร์ขนาดใหญ่หลายหมื่นซีพียู ประมวลผลเป็นเวลาหลายชั่วโมง</p>\n<p>ตัวอย่างการพยากรณ์พายุไต้ฝุ่น Hagibis ที่เข้าญี่ปุ่นในปี 2019 ระหว่างการพยากรณ์ GenCast (เส้นสีน้ำเงิน) กับเส้นทางพายุจริง (สีแดง)</p>\n<p><img alt=\"No Description\" src=\"https://www.blognone.com/sites/default/files/externals/110064d483afb96b791eada0a30ca3d7.jpg\" /></p>\n<p>ตัวเปเปอร์วิชาการตีพิมพ์ในวารสาร <a href=\"https://www.nature.com/articles/s41586-024-08252-9\">Nature</a> แล้ว และกูเกิลยังเผยแพร่ GenCast เป็นโมเดลแบบเปิด ทั้งโค้ดและน้ำหนัก สามารถดาวน์โหลดได้บน <a href=\"https://github.com/google-deepmind/graphcast\">GitHub</a> และในอนาคตจะเปิดเผยข้อมูลพยากรณ์ทั้งในอดีตและเรียลไทม์ตามมา เพื่อให้ชุมชนนักพยากรณ์อากาศได้ใช้งานโมเดลที่มีความแม่นยำสูงขึ้นเรื่อยๆ</p>\n<p>ที่มา - <a href=\"https://deepmind.google/discover/blog/gencast-predicts-weather-and-the-risks-of-extreme-conditions-with-sota-accuracy/\">DeepMind</a></p>\n</div></div></div><div><div>Topics: </div><div><div><a href=\"/topics/deepmind\">DeepMind</a></div><div><a href=\"/topics/google\">Google</a></div><div><a href=\"/topics/weather\">Weather</a></div><div><a href=\"/topics/research\">Research</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"955106af48df54e01bf6d2c077cdb718a85f5a5936c318c1a631e891ffc41fd8","category":"Thai"}
{"title":"SBF ผู้ก่อตั้งและอดีตซีอีโอ FTX ถูกตัดสินมีความผิด 7 ข้อหา โทษจำคุกรวมกันสูงสุด 115 ปี","link":"https://www.blognone.com/node/136556","date":1698975472000,"content":"<div><div><div><p>คณะลูกขุนลงมติตัดสินความผิดของ Sam Bankman-Fried หรือ SBF ผู้ก่อตั้งและอดีตซีอีโอของ FTX ศูนย์ซื้อขายคริปโตชื่อดัง โดยตัดสินว่า SBF มีความผิดครบทั้ง 7 ข้อหาตามที่ถูกฟ้องในศาล</p>\n<p>ความผิดของ SBF มีทั้งเรื่องฉ้อโกงเงิน ฟอกเงิน และหลอกลวงนักลงทุน มีบทลงโทษสูงสุดตามกฎหมาย นับรวมกันเป็นการจำคุก 115 ปี อย่างไรก็ตามต้องรอกระบวนการทางศาลต่อไปว่าจะตัดสินโทษ SBF อย่างไร</p>\n<p>ตัวของ SBF สู้คดีในทุกข้อกล่าวหา ในขณะที่อดีตแฟนสาว Caroline Ellison และผู้บริหารคนอื่นของ FTX และ Alameda Research ซึ่งเป็นบริษัทในเครือเดียวกัน ยอมสารภาพและให้การกล่าวโทษ SBF เพื่อหวังการลดโทษในส่วนของตัวเอง</p>\n<p>Damian Williams อัยการเขตนิวยอร์กใต้ ผู้ยื่นฟ้องคดีนี้ ออกแถลงการณ์ว่า SBF เป็นหนึ่งในผู้ฉ้อโกงเงินครั้งใหญ่ของประวัติศาสตร์อเมริกา เขาถูกขนานนามว่าเป็นราชาแห่งคริปโต แต่ฉายานี้ก็แลกมาด้วยการโกหก หลอกลวง ฉ้อโกง การฟ้องเอาผิด SBF ครั้งนี้เป็นการเตือนให้อาชญากรทางการเงินคนอื่นๆ เห็นว่ามีโอกาสถูกเอาผิดได้เสมอ ไม่ว่าจะยิ่งใหญ่แค่ไหน ฉลาดแค่ไหน หรือกระบวนการฉ้อโกงมีความซับซ้อนแค่ไหนก็ตาม</p>\n<p>ที่มา - <a href=\"https://www.justice.gov/usao-sdny/pr/statement-us-attorney-damian-williams-conviction-samuel-bankman-fried\">Justice.gov</a>, <a href=\"https://www.bbc.com/news/business-67281759\">BBC</a>, <a href=\"https://techcrunch.com/2023/11/02/sam-bankman-fried-found-guilty-on-all-seven-counts/\">TechCrunch</a></p>\n<p><img src=\"https://www.blognone.com/sites/default/files/externals/d005794a15f3102909f3db5365b3d31a.png\" /></p>\n</div></div></div><div><div>Topics: </div><div><div><a href=\"/topics/ftx\">FTX</a></div><div><a href=\"/topics/cryptocurrency\">Cryptocurrency</a></div><div><a href=\"/topics/lawsuits\">Lawsuits</a></div><div><a href=\"/topics/crime\">Crime</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a689dc5118b4c92729d1341e9b5b73b3e31cef428f6555da695c367c3b310d78","category":"Thai"}
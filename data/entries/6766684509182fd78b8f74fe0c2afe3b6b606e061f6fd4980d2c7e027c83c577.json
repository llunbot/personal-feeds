{"title":"Phil Spencer เผยเหตุผลที่นำเกม Activision Blizzard ลง Game Pass ช้า เพราะปิดดีลช้า","link":"https://www.blognone.com/node/136280","date":1697595792000,"content":"<div><div><div><p>Phil Spencer หัวหน้าทีม Xbox ให้สัมภาษณ์กับ Official Xbox Podcast ในประเด็นที่เกมเมอร์หลายคนสงสัยว่า <a href=\"https://www.blognone.com/node/136157\">เกมจาก Activision Blizzard ยังไม่ลง Xbox Game Pass ทันที</a> แม้<a href=\"https://www.blognone.com/node/136220\">ปิดดีลการซื้อกิจการไปเรียบร้อยแล้ว</a></p>\n<p>Spencer บอกว่าการอนุมัติของหน่วยงานกำกับดูแลที่ล่าช้ากว่าทำหนด ทำให้กระบวนการนำเกมลง Game Pass ล่าช้าตามไปด้วย คนส่วนใหญ่อาจเข้าใจว่าไมโครซอฟท์พร้อมกดสวิทช์นำเกมลงได้ทันที แต่จริงๆ มันไม่ได้เร็วขนาดนั้น ไมโครซอฟท์เพิ่งเริ่มทำงานเรื่องนี้กับ Activision Blizzard หลังปิดดีล ซึ่งต้องใช้เวลาสักระยะหนึ่ง และมันจะเกิดขึ้นในปี 2024 ตามที่ Activision Blizzard ประกาศไว้</p>\n<p>Spencer ยังบอกว่าแฟนๆ บางส่วนอาจคาดกันว่าจะมีเกมโผล่ใน Game Pass เร็วๆ นี้ เพื่อเป็นการฉลองปิดดีล (secret celebration drop) แต่เขายืนยันว่ามันจะไม่เกิดขึ้นแน่นอน</p>\n<p>ในบทสัมภาษณ์นี้ Spencer ยังบอกว่าต่อจากนี้ไปเราจะเห็น Call of Duty มีคอนเทนต์ให้เท่ากันบนทุกแพลตฟอร์ม ไม่มีคอนเทนต์พิเศษที่เป็นเอ็กซ์คลูซีฟ PlayStation อีกแล้ว ในทางกลับกัน เราจะไม่ได้เห็นการใช้ Call of Duty มาบีบให้ผู้เล่นต้องซื้อ Xbox ด้วย เป้าหมายคือทุกแพลตฟอร์มต้องเท่าเทียมกันหมด (The goal is 100 percent parity across all platforms)</p>\n<p>ที่มา - <a href=\"https://www.ign.com/articles/phil-spencer-explains-why-there-wont-be-any-activision-games-on-game-pass-in-2023\">IGN</a></p>\n<p><img alt=\"No Description\" src=\"https://www.blognone.com/sites/default/files/externals/d40dc749c7fd685aa0fd0221c835e415.jpg\" /></p>\n</div></div></div><div><div>Topics: </div><div><div><a href=\"/topics/activision-blizzard\">Activision Blizzard</a></div><div><a href=\"/topics/xbox-game-pass\">Xbox Game Pass</a></div><div><a href=\"/topics/xbox\">Xbox</a></div><div><a href=\"/topics/games\">Games</a></div><div><a href=\"/topics/phil-spencer\">Phil Spencer</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6766684509182fd78b8f74fe0c2afe3b6b606e061f6fd4980d2c7e027c83c577","category":"Thai"}
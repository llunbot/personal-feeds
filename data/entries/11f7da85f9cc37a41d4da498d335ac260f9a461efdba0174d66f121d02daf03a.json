{"title":"ยอดขายพีซีปี 2023 ตกหนักเป็นประวัติการณ์ Dell, Apple ลดหนักสุด คาดปี 2024 กลับมาโต","link":"https://www.blognone.com/node/137711","date":1705466856000,"content":"<div><div><div><p>IDC และ Gartner รายงานตัวเลขยอดขายพีซีตลอดปี 2023 ทิศทางตรงกันคือยอดขายพีซีลดลงจากปี 2022 อย่างมาก (IDC ให้ลดลง -13.9%, Gartner บอกลดลง -14.8%) โดยตัวเลขของ Gartner ประเมินว่ายอดขายพีซีตลอดทั้งปี 241.8 ล้านเครื่อง ถือเป็นครั้งแรกนับจากปี 2006 ที่ต่ำกว่า 250 ล้านเครื่องด้วย (ตัวเลขของ IDC บอกว่า 259.5 ล้านเครื่อง) ถือเป็นปีที่ตลาดพีซีหดตัวหนักเป็นประวัติการณ์ และเป็นการลดลงต่อเนื่องจากปี 2022</p>\n<p>ผู้ขายพีซีทุกรายล้วนมียอดขายลดลงถ้วนหน้า ตัวเลขฝั่ง IDC ยกให้แอปเปิลตกหนักสุด -22.4% ตามด้วย Dell -19.6%, ASUS -18.1% ส่วน Gartner ให้ Dell ตกหนักสุด -19.5%, แอปเปิล -18.4%, ASUS -17.5%</p>\n<p>แบรนด์พีซีที่ทำผลงานได้ดีที่สุดกลับเป็น HP ที่ยอดทั้งปีลดลง -4.3% (IDC) และ -4.5% (Gartner) แต่บริษัทวิจัยทั้งสองรายไม่ได้ให้เหตุผลว่าทำไม HP ถึงทนทานต่อสภาพตลาดที่หดตัวได้ดี</p>\n<p>อันดับผู้ขายพีซี Top 5 ยังเหมือนเดิมคือ Lenovo, HP, Dell, Apple, ASUS ตามลำดับ (เหมือนกันทั้งสองสำนัก)</p>\n<p><img alt=\"No Description\" src=\"https://www.blognone.com/sites/default/files/externals/e3560c847813bd94bb24c8642cd668f1.png\" /></p>\n<p><img alt=\"No Description\" src=\"https://www.blognone.com/sites/default/files/externals/dd88cc2f254c91aaf20347c274e04506.png\" /></p>\n<p>Gartner บอกว่าทิศทางของตลาดพีซีปี 2022-2023 เป็นการปรับตัว ปรับสต๊อกพีซีคงค้าง หลังเติบโตอย่างก้าวกระโดดช่วงปี 2020-2021 ทำให้เกิดการสะสมสต๊อกสินค้าจำนวนมากเกินไป ตอนนี้สถานะของสต๊อกกลับมาเป็นปกติแล้วในไตรมาส 4/2023 และตลาดน่าจะกลับมาเติบโตได้ใหม่ในปี 2024 ซึ่งต้องดูปัจจัยเรื่องเศรษฐกิจมหภาคและภูมิรัฐศาสตร์ด้วยว่าจะเป็นอย่างไรต่อไป</p>\n<p>ที่มา - <a href=\"https://www.idc.com/getdoc.jsp?containerId=prUS51753924\">IDC</a>, <a href=\"https://www.gartner.com/en/newsroom/press-releases/01-10-2024-gartner-says-worldwide-pc-shipments-increased-zero-point-three-percent-in-fourth-quarter-of-2023-but-declined-fourteen-point-eight-percent-for-the-year\">Gartner</a></p>\n</div></div></div><div><div>Topics: </div><div><div><a href=\"/topics/idc\">IDC</a></div><div><a href=\"/topics/gartner\">Gartner</a></div><div><a href=\"/topics/market-share\">Market Share</a></div><div><a href=\"/topics/market-research\">Market Research</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"11f7da85f9cc37a41d4da498d335ac260f9a461efdba0174d66f121d02daf03a","category":"Thai"}
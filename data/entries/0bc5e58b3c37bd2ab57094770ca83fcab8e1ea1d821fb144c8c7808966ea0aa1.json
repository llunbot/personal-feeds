{"title":"แอปเปิลเสนอบีบอายุใบรับรองเข้ารหัสเหลือ 45 วันภายในปี 2027","link":"https://www.blognone.com/node/142591","date":1729095371000,"content":"<div><div><div><p>Clint Wilson <a href=\"https://www.linkedin.com/in/clinttwilson/\">วิศวกรผู้ดูแลโครงการ Root Certification Authority</a> ของแอปเปิล ส่งข้อเสนอเปลี่ยนแปลงกฎเกณฑ์ใน CA/Browser Forum ขอให้ลดอายุการใช้งานใบรับรองเข้ารหัส <a href=\"https://www.blognone.com/node/118210\">จากที่ตอนนี้สามารถออกได้นานที่สุด 397 วัน</a> ให้เหลือเพียง 45 วันเท่านั้น นับเป็นการบีบจนจำเป็นต้องเปลี่ยนใบรับรองแบบอัตโนมัติเท่านั้น</p>\n<p>หากข้อเสนอนี้ผ่าน อายุใบรับรองจะค่อยๆ ลดลงเรื่อยๆ โดยเริ่มจาก 15 กันยายน 2025 จะลดลงเหลือ 200 วัน, 15 กันยายน 2026 ลดลงเหลือ 100 วัน ก่อนจะหยุดที่ 15 เมษายน 2027 เหลือ 25 วัน</p>\n<p>ข้อเสนอนี้ไม่ได้ปรับเพียงแค่อายุใบรับรองเท่านั้น แต่ยังปรับลดอายุการใช้ข้อมูลเพื่อยืนยันผู้รับใบรับรองอีกด้วย โดยข้อมูลยืนยันตัวตนครั้งแรก จะใช้งานได้เพียง 1 ปี และข้อมูลการยืนยันตัวตนซ้ำจะลดลงเรื่อยๆ จนเหลือเพียง 10 วันเท่านั้น แต่กระบวนการนี้อาจจะไม่กระทบผู้ใช้ทั่วไปนักง</p>\n<p>หลังข้อเสนอนี้ออกมาก็มีข้อถกเถียงกันมากมาย โพสข้อเสนอนี้ถูกกด thump up จำนวน 61 ครั้ง หัวใจ 12 ครั้งแต่ก็มี thump down 79 ครั้ง โดยผู้ไม่เห็นด้วยยกปัญหาของระบบไอทีในองค์กรที่มีอุปกรณ์จำนวนมากไม่สามารถอัพเดตใบรับรองอัตโนมัติได้ การปรับเวลาเช่นนี้จะทำให้การทำงานยุ่งยากขึ้นมาก</p>\n<p>ข้อเสนอโครงการ SC-081 จะเข้าที่ประชุม CA/Browser Forum โดยการลงมติรอบล่าสุดอยู่ที่ <a href=\"https://cabforum.org/2024/10/14/ballot-sc-79v2-allow-more-than-one-certificate-policy-in-a-cross-certified-subordinate-ca-certificate/\">SC-079</a> เมื่อวันที่ 14 ตุลาคมที่ผ่านมา โดยประมาณแล้วการลงคะแนนแต่ละรอบใช้เวลาสองสัปดาห์ เราก็น่าจะเห็นการโหวต SC-081 ภายในเดือนพฤศจิกายนนี้</p>\n<p>ที่มา - <a href=\"https://github.com/cabforum/servercert/pull/553\">SC-081</a></p>\n<p><img alt=\"No Description\" src=\"https://www.blognone.com/sites/default/files/externals/2757cd74f2b4543e1ab2a474222f668e.png\" /></p>\n</div></div></div><div><div>Topics: </div><div><div><a href=\"/topics/ca-browser-forum\">CA Browser Forum</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0bc5e58b3c37bd2ab57094770ca83fcab8e1ea1d821fb144c8c7808966ea0aa1","category":"Thai"}
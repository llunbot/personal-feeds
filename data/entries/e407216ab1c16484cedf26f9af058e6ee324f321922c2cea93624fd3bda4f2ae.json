{"title":"ลืมไปเลยว่าเคยรีเมค อัพเดตความคืบหน้าเกม Prince of Persia: The Sands of Time Remake","link":"https://www.blognone.com/node/134096","date":1685520636000,"content":"<div><div><div><p>เมื่อปีที่แล้วทาง Ubisoft ได้ประกาศว่าเกม <strong>Prince of Persia: The Sands of Time Remake</strong> ได้ถูกย้ายไปให้ทาง <strong>Ubisoft Montreal</strong> ได้พัฒนาต่อ โดย Ubisoft Montreal คือสตูดิโอที่เป็นผู้พัฒนาตัวเกมฉบับดั้งเดิมที่ออกเมื่อปี 2003 นั่นเอง ซึ่งหลังจากนั้นก็ไม่ได้ข่าวสารความคืบหน้าอะไรออกมาเลย แถมยังจะไม่ปรากฏตัวในงาน Ubisoft Forward ที่จะจัดในเดือนมิถุนายนนี้อีกด้วย</p>\n<p>ล่าสุดทาง <strong>Ubisoft News</strong> ได้มีโอกาสสัมภาษณ์ความคืบหน้าของเกมนี้กับ Producer ของเกมอย่างคุณ Jean-Francois Naud และ Director ของเกมอย่างคุณ Michael Mclntyre โดยได้มีการสัมภาษณ์หลายคำถามด้วยกัน อย่างเช่น</p>\n<h3>ตอนนี้การพัฒนาเกม Prince of Persia: The Sands of Time Remake ไปถึงไหนแล้ว ?</h3>\n<p><strong>Jean-Francois Naud</strong> : ตั้งแต่ที่พวกเราได้เข้ามารับผิดชอบ เราได้มองไปที่เสียงตอบรับจาก Community และหาแนวทางของตัวเองในการทำเกมนี้ ซึ่งตอนนี้เรากำลังสร้างทีม กำหนดลำดับความสำคัญ จัดวางองค์ประกอบเบื้องต้นของเกม และดูว่าเราจะสามารถนำเสียงตอบรับจาก Community มาใส่ในเกมตรงไหนบ้าง ก็ถือว่าอยู่ในช่วงเริ่มต้นการพัฒนาเกม โดยเราไม่อยากให้ผู้เล่นคาดหวังว่าจะได้ข่าวสารใหม่ ๆ ของเกมนี้ในปีนี้ แต่อยากให้มั่นใจว่า พวกเราทุกคนจะทุ่มเททั้งแรงกาย และแรงใจให้กับเกมนี้อย่างแน่นอน</p>\n<h3>ทำไมถึงมองว่าเกมนี้เป็นเกม Remake แทนที่จะเป็น Remaster ?</h3>\n<p><strong>Michael Mclntyre</strong> : ตัวเกมต้นฉบับก็ออกมา 20 ปีแล้ว ตัวเทคโนโลยีต่าง ๆ พัฒนาขึ้น ประสบการณ์การทำเกมของเราก็เพิ่มขึ้นเช่นกัน เพราะงั้นผมไม่คิดว่าการ Remaster จะเพียงพอสำหรับการทำเกมนี้ เราต้อง Remake เพื่อที่จะพัฒนาเกมนี้ให้สอดคล้องกับบริบทสมัยใหม่อย่างแท้จริง</p>\n<h3>ในการ Remake เกมที่มีอายุ 20 ปี ทีมงานจะใช้องค์ประกอบของตัวเกมต้นฉบับ มาเป็นแรงบันดาลใจหรือแนวทางของเกมฉบับใหม่นี้ได้หรือไม่ ?</h3>\n<p><img alt=\"No Description\" src=\"https://www.blognone.com/sites/default/files/externals/c0f508b786ba176a0c238c7e12696da8.jpg\" /></p>\n<p><strong>Jean-Francois Naud</strong> : แน่นอน พวกเราสามารถเข้าถึงเอกสารของตัวเกมฉบับได้เป็นจำนวนมาก เมื่อตอนที่เราทำการวิจัยก่อนทำ Remake เราได้เห็นความทะเยอทะยาน และความตั้งใจของทีมงานดั้งเดิม แต่พวกเขาเจอข้อจำกัดมากมายในการพัฒนาเกม ณ ตอนนั้น ซึ่งนั่นมันไม่เป็นปัญหาแล้วสำหรับพวกเราในตอนนี้ ซึ่งเรามั่นใจมากว่าเราจะสามารถส่งมอบประสบการณ์การเล่นที่ดีกว่าเดิมได้ ยกตัวอย่างเช่นตัวเกมนี้ จะมีความเป็นแฟนตาซีแต่ก็ยังดูทันสมัยด้วย และมีการเล่าเรื่องที่ยังคงเป็นเอกลักษณ์ ที่จะทำให้เกมนี้เป็นเกมคุ้มค่า และคู่ควร สำหรับผู้เล่นคนใหม่ ๆ</p>\n<h3>องค์ประกอบสำคัญใดของตัวเกมต้นฉบับที่จะยังคงรักษาไว้ ?</h3>\n<p><strong>Michael Mclntyre</strong> : หลัก ๆ ก็จะเป็นเกมเพลย์ที่ผสมประสานระหว่างการต่อสู้, แก้ไขปริศนา และกายกรรมไต่กำแพง จะยังคงอยู่อย่างแน่นอน แถมยังจะรักษาสมดุลของตัวเกมต้นฉบับให้คงเดิม และจะเพิ่มปริมาณของการต่อสู้ให้มากขึ้น และอีกสิ่งหนึ่งที่เราจะยังคงของเดิมไว้คือการเล่าเรื่องผ่านผู้บรรยายที่จะคอยเล่าเรื่องต่าง ๆ ภายในเกม</p>\n<p><em>ตัวอย่างของเกมที่เปิดตัวเมื่อปี 2020</em></p>\n<p>Prince of Persia: The Sands of Time Remake ได้เปิดตัวเมื่อปี 2020 และได้รับผลตอบรับในด้านลบอย่างมาก จนทาง Ubisoft ต้องประกาศเลื่อนวางจำหน่ายออกไปอย่างไม่มีกำหนด จากที่จะวางขายในวันที่ 21 มกราคม 2021</p>\n<p>ที่มา - <a href=\"https://news.ubisoft.com/en-us/article/6rk3dzrT4ndn9ofFfZg4GV/an-update-on-prince-of-persia-the-sands-of-time-remake\">Ubisoft News</a></p>\n</div></div></div><div><div>Topics: </div><div><div><a href=\"/topics/prince-of-persia\">Prince of Persia</a></div><div><a href=\"/topics/ubisoft\">Ubisoft</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e407216ab1c16484cedf26f9af058e6ee324f321922c2cea93624fd3bda4f2ae","category":"Thai"}
{"title":"นิยามใหม่ 4 บริษัท Tech จีนที่กำลังเขย่าโลก: DeepSeek, Unitree, DJI และ ByteDance","link":"https://www.blognone.com/node/145015","date":1740897366000,"content":"<div><div><div><p>South China Morning Post มีรายงานพิเศษเกี่ยวกับผู้ก่อตั้งบริษัทเทคโนโลยีในจีนรุ่นใหม่ 4 บริษัท ซึ่งทั้งหมดเติบโตและมีพื้นฐานการดำเนินงานบริษัท แตกต่างไปจากยุค BAT ที่เรียกรวม 3 บริษัทเทคโนโลยีใหญ่ในจีนคือ Baidu, Alibaba และ Tencent</p>\n<p>ในยุค BAT นั้น ผู้ก่อตั้งทั้ง Jack Ma (Alibaba), Robin Li (Baidu) และ Pony Ma (Tencent) เติบโตมาในยุคของเติ้ง เสี่ยวผิง จีนกำลังเปิดประเทศและปฏิรูประบบเศรษฐกิจ มีการผลักดันส่งเสริมให้มีผู้ประกอบการหน้าใหม่ในประเทศ แตกต่างจากยุคสมัยของผู้ก่อตั้ง 4 บริษัทในรายงานนี้ที่ทั้งหมดเกิดในช่วงปี 1980-1990 ซึ่งจีนเปิดประเทศแล้ว ระบบการศึกษาเข้าถึงประชาชนมากขึ้น วัฒนธรรมความคิดธุรกิจแบบตะวันตกก็มีอิทธิพลมากขึ้น</p>\n<p>4 บริษัทและ 4 ผู้ก่อตั้งที่ว่าคือ DeepSeek (Liang Wenfeng), Unitree Robotics (Wang Xingxing), ByteDance (Zhang Yiming) และ DJI (Wang Tao) ทั้งหมดเริ่มต้นธุรกิจด้วยการโฟกัสเฉพาะตลาดจีน แต่มาในช่วงเวลาที่ตลาดมีการแข่งขันสูงมากอยู่แล้ว เพราะแม้แต่บริษัทต่างประเทศก็เข้ามาลงทุนแข่งขัน บริษัทจากจีนเองก็ได้การสนับสนุนด้านทรัพยากรและเงินจากนักลงทุนทั่วโลก ทำให้ทั้ง 4 บริษัทมีผลงานโดดเด่นในตลาดโลก ไม่จำกัดเฉพาะในจีน</p>\n<p>ที่น่าสนใจคือผู้ก่อตั้งทั้ง 4 บริษัท ไม่มีประวัติการศึกษาในฝั่งตะวันตกเลย Wang จาก DJI จบที่ Hong Kong University of Science and Technology, Zhang จาก ByteDance จบจาก Nankai University ส่วน Liang จาก DeepSeek จบจาก Zhejiang University และ Wang จาก Unitree จบที่ Shanghai University</p>\n<p>อีกสิ่งที่แตกต่างของทั้ง 4 ผู้ก่อตั้งคือการไม่นิยมออกสื่อ Zhang แห่ง ByteDance ยังคงโฟกัสที่การงานอ่านวิจัยเกี่ยวกับ AI และเจรจาทาบทามคนเก่งทั่วโลกมาร่วมงานเป็นหลัก ขณะที่ Liang แห่ง DeepSeek ให้ความสำคัญกับฝ่ายวิจัยพัฒนาเทคโนโลยีใหม่ และเพิ่งเริ่มยอมให้สัมภาษณ์กับสื่อบ้างหลังจากเหตุการณ์ DeepSeek สร้างแรงสะเทือนต่อตลาดหุ้นสหรัฐ</p>\n<p>Guo Bai อาจารย์จาก China Europe International Business School ให้ความเห็นว่าทั้ง 4 นักธุรกิจบริษัทเทคโนโลยีจีนรุ่นใหม่นี้อาจเรียกรวมได้ว่า Fantastic Four ที่กำลังพัฒนาเทคโนโลยีซึ่งสามารถแข่งขันได้ในตลาดโลก</p>\n<p>ที่มา: <a href=\"https://www.scmp.com/tech/big-tech/article/3300594/chinas-fantastic-four-new-breed-entrepreneurs-reshaping-global-tech-landscape\">South China Morning Post</a></p>\n<p><img src=\"https://www.blognone.com/sites/default/files/externals/e22cda79f91b71638f70204a189c7ca0.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/deepseek\">DeepSeek</a></div><div><a href=\"/topics/unitree\">Unitree</a></div><div><a href=\"/topics/dji\">DJI</a></div><div><a href=\"/topics/bytedance\">ByteDance</a></div><div><a href=\"/topics/china\">China</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9e161e807dea231180bf97eefdcfd8bf8650e05a438f4b77b963f405e4722748","category":"Thai"}
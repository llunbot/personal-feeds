{"title":"เบื้องหลัง Sonic Superstars อยากสร้าง Sonic 2D ที่ใช้กราฟิกยุคใหม่ ได้ผู้วาด Sonic มาพัฒนา","link":"https://www.blognone.com/node/134536","date":1687747585000,"content":"<div><div><div><p>Takashi Iizuka หัวหน้า Sonic Team ของ Sega ให้สัมภาษณ์กับเว็บเกม VGC เนื่องในโอกาสเปิดตัว<a href=\"https://www.blognone.com/node/134281\">เกมใหม่ Sonic Superstars</a> ที่เป็นเกมเพลย์แบบ 2D ดั้งเดิม แต่ใช้กราฟิก 3D สมัยใหม่</p>\n<p>Iizuka เล่าว่าโปรเจคก่อนหน้านี้คือ <a href=\"https://www.blognone.com/node/83742\">Sonic Mania ปี 2017</a> ที่ร่วมสร้างกับ Christian Whitehead นักพัฒนาที่เป็นแฟนบอย Sonic 2D แบบย้อนยุค ถึงขั้นเขียนเอนจินเกม 2D และทำเกม Sonic ของตัวเองมาก่อนมารับงานตรงจาก Sega ในเวลาถัดมา แนวคิดของ Sonic Mania คือสร้างเกมกราฟิกพิกเซลแบบคลาสสิกสำหรับแฟนพันธุ์แท้ดั้งเดิม ถึงได้ใช้ชื่อภาคว่า \"Mania\"</p>\n<p>แนวทางของเกม Sonic ที่ผ่านมาแบ่งเป็นเกม 3D ที่ใช้เกมเพลย์สมัยใหม่ (เช่น <a href=\"https://www.blognone.com/node/126251\">Sonic Frontier ที่เป็นโอเพนเวิลด์</a>) และเกม 2D แบบดั้งเดิม อย่างไรก็ตาม Iizuka บอกว่ากราฟิกแบบพิกเซลขายได้เฉพาะกลุ่มแฟนฮาร์ดคอร์ และคนที่ชอบเล่นเกมเรโทรย้อนยุคเท่านั้น หากต้องขยายฐานแฟนใหม่ๆ ต้องปรับกราฟิกให้ดูทันสมัยด้วย</p>\n<p><img alt=\"No Description\" src=\"https://www.blognone.com/sites/default/files/externals/6a34c2c653e44ddc6f9b67b949435479.jpg\" /></p>\n<p>หลังจากนั้นเขาได้พูดคุยกับ Whitehead ถึงโปรเจค Sonic 2D ในอนาคต แต่ยังไม่ได้เริ่มโครงการ ในอีกทาง เขายังมีการติดต่อกับพนักงานรุ่นเก่าๆ ของ Sega อยู่ และมีโอกาสได้คุยกับ Naoto Ohshima ผู้ออกแบบคาแรกเตอร์ Sonic ที่ออกจาก Sega เมื่อปี 1999 และปัจจุบันเป็นหัวหน้าสตูดิโอ Arzest ว่าสนใจกลับมาทำเกม Sonic อีกหรือไม่ คำตอบก็คือ Ohshima เองก็มีไอเดียแบบเดียวกัน</p>\n<p>Iizuka บอกว่าคนมักคิดว่า Naoto Ohshima เป็นแค่คนวาดคาแรกเตอร์ Sonic เท่านั้น แต่จริงๆ แล้ว Ohshima ยังออกแบบฉากในเกม Sonic ภาคแรกและ Sonic CD ด้วย ถือว่า Ohshima มีประสบการณ์ตรงว่า \"เกม Sonic แบบดั้งเดิมเป็นอย่างไร\" ซึ่ง Iizuka บอกว่าคงไม่สบายใจหากมอบงานนี้ให้สตูดิโอที่ไม่เคยมีประสบการณ์ทำเกม Sonic 2D ทำหน้าที่พัฒนา</p>\n<p>ทีมงาน Sonic ยุคดั้งเดิมอีกคนที่กลับมาช่วยทำเกมนี้คือ Jun Senoue ผู้แต่งเพลงประกอบเกม Sonic 3 ซึ่งทำงานร่วมกับทีมเพลงของ Sega เพื่อให้ได้อัตลักษณ์ของดนตรีประกอบเกมแบบ Sonic ด้วย (สรุปคือทีมงานยุคคลาสสิคมี 3 คนคือ Iizuka, Ohshima และ Senoue)</p>\n<p>Iizuka เล่าว่า Arzest เป็นผู้ลงมือพัฒนาเกม Sonic Superstars ทั้งหมด 100% โดย Sonic Team ที่ญี่ปุ่นช่วยสนับสนุนด้านการออกแบบเกม ตัวเอนจินเกมถูกสร้างขึ้นมาใหม่หมดโดยไม่ใช้ของเก่าเลย และทีม Arzest เองก็มีประสบการณ์ทำเกม 2D ให้นินเทนโดมาหลายเกมแล้ว จึงเชี่ยวชาญเรื่องการทำเกม 2D</p>\n<p>จุดเด่นของ Sonic Superstars ข้อหนึ่งคือการเล่นเกมแบบ co-op สูงสุด 4 คนซึ่งถือเป็นครั้งแรกของซีรีส์ Sonic ที่เล่นร่วมกับเพื่อนได้ ตรงนี้ Iizuka บอกว่าใช้ฉากเดียวกันกับเล่นคนเดียว แต่ประสบการณ์ในการเล่นจะเปลี่ยนไปจากเดิม เพื่อนมาที่บ้านตอนกำลังเล่นเกมอยู่ สามารถหยิบจอยแล้วเข้ามาร่วมเล่นได้ทันที (เกมมีแต่ local co-op ไม่มี online co-op เพราะเกมเพลย์เร็วมาก ถ้าทำออนไลน์จะมีปัญหาทางเทคนิคเรื่อง latency)</p>\n<p>ที่มา - <a href=\"https://www.videogameschronicle.com/features/interviews/interview-how-sonic-superstars-was-born-from-a-zoom-drinking-party/\">VGC</a></p>\n</div></div></div><div><div>Topics: </div><div><div><a href=\"/topics/sonic-hedgehog\">Sonic the Hedgehog</a></div><div><a href=\"/topics/games\">Games</a></div><div><a href=\"/topics/sega\">Sega</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"79a71716732722ae35b7993e7bc4f429bb5b54385d452b404ccc6169ac7cb519","category":"Thai"}
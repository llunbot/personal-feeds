{"title":"Amazon ล้มดีล เลิกย้ายซอฟต์แวร์ HR จาก PeopleSoft มาเป็น Workday","link":"https://www.blognone.com/node/124241","date":1629089260000,"content":"<div><div><div><p>รอบเดือนที่ผ่านมา วงการซอฟต์แวร์สาย HR มีประเด็นข่าวที่น่าสนใจคือยักษ์ใหญ่อย่าง Amazon ตัดสินใจเลิกใช้ซอฟต์แวร์ Workday Human Capital Management ของ<a href=\"https://www.blognone.com/node/54642\">บริษัท Workday</a> ส่งผลให้หุ้นของ Workday ตกลงทันที</p>\n<p>เดิมที Amazon ใช้ซอฟต์แวร์ Oracle PeopleSoft จัดการพนักงาน แต่ช่วงหลัง<a href=\"https://www.blognone.com/node/112558\">เมื่อสายสัมพันธ์ของ Amazon กับ Oracle แย่ลง จนเลิกใช้ซอฟต์แวร์ Oracle หลายตัว</a> ทำให้เมื่อปี 2017 Amazon เซ็นสัญญาย้ายไปใช้ Workday แทน ซึ่งถือเป็นชัยชนะของ Workday ที่ได้ลูกค้าใหญ่ระดับ Amazon</p>\n<p>แต่เวลาผ่านมาหลายปี Amazon กลับไม่สามารถย้ายระบบมาเป็น Workday ได้ (ด้วยเหตุผลที่ไม่ระบุชัดเจนต่อสาธารณะ แต่ก็มีลือกันว่าเป็นเรื่องประสิทธิภาพของระบบ) กลับยังต้องใช้ PeopleSoft ต่อไป และสุดท้าย Amazon ต้องล้มเลิกแผนการย้ายมาใช้ Workday ไปเมื่อ 18 เดือนก่อน (Workday ระบุว่าบริษัทลูกของ Amazon บางแห่งใช้ Workday แล้ว เช่น Twitch, Audible, Whole Foods)</p>\n<p>ในแถลงการณ์ของ Workday เมื่อปลายเดือนกรกฎาคม ระบุว่าเป็นการตัดสินใจร่วมกันของทั้งสองบริษัท และ Workday ยังเป็นพันธมิตรทางธุรกิจที่ดีของ Amazon Web Services ต่อไป</p>\n<p>แต่หลังจากนั้นไม่นาน สัปดาห์ที่แล้ว <a href=\"https://cloud.google.com/press-releases/2021/0810/workday-google-cloud\">Workday ก็แถลงข่าวร่วมกับ Google Cloud ในฐานะพาร์ทเนอร์ธุรกิจ</a> ครอบคลุมตั้งแต่การใช้ซอฟต์แวร์ Workday HCM บน Google Cloud รวมถึงการทำตลาด และการพัฒนาโซลูชันร่วมกันในอนาคต</p>\n<p><img src=\"https://www.blognone.com/sites/default/files/externals/942b4bd95261d2461a61bfa2b3a517cf.jpg\" /></p>\n<p>ภาพจาก <a href=\"https://www.facebook.com/workday/photos/a.10150765565227238/10151973103842238\">Facebook Workday</a></p>\n<p>ที่มา - <a href=\"https://blog.workday.com/en-us/2021/clarifying-amazon-workday-deployment.html\">Workday</a>, <a href=\"https://cloudwars.co/workday/amazon-workday-kerfuffle-winners-are-workday-google-cloud/\">Cloud Wars</a>, <a href=\"https://www.protocol.com/newsletters/protocol-enterprise/workday-amazon-fail?rebelltitem=1#rebelltitem1\">Protocol</a>, <a href=\"https://cloud.google.com/press-releases/2021/0810/workday-google-cloud\">Google</a></p>\n</div></div></div><div><div>Topics: </div><div><div><a href=\"/topics/workday\">Workday</a></div><div><a href=\"/topics/enterprise\">Enterprise</a></div><div><a href=\"/topics/amazon\">Amazon</a></div><div><a href=\"/topics/human-resource\">Human Resource</a></div><div><a href=\"/topics/peoplesoft\">PeopleSoft</a></div><div><a href=\"/topics/google-cloud\">Google Cloud</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"06efec4daf2d558e45261e5b6b315d9cbe7c6b7050f036c530b16b5da6719c9f","category":"Thai"}
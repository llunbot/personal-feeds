{"title":"Remedy วางแผนสร้างเกมภาคต่อของ Alan Wake และ Control ให้ออกมาอย่างสม่ำเสมอ","link":"https://www.blognone.com/node/138835","date":1711007180000,"content":"<div><div><div><p>Tero Virtala ซีอีโอของ Remedy พูดถึงแผนสำหรับแฟรนไชส์ Alan Wake และ Control ในรายงานผลประกอบการประจำปีของบริษัทว่าทั้ง 2 เป็นแฟรนไชส์ที่แข็งแรง ทีมงานมุ่งมั่นที่จะพัฒนาให้ 2 แฟรนไชส์นี้เป็นที่รู้จัก ที่มีผู้เล่นเพิ่มขึ้นอย่างต่อเนื่อง โดยจะสร้างภาคต่อออกมาอย่างสม่ำเสมอ และหวังว่าสามารถสร้างรายได้และผลกำไรในระดับสูงได้</p>\n<p>นอกจากนี้ Tero ยังเผยความคืบหน้าของเกมที่ Remedy ที่กำลังพัฒนาอยู่มีรายละเอียดดังนี้</p>\n<ul>\n<li><strong>Control 2</strong> ยังอยู่ในช่วง proof-of-concept ทีมงานบางส่วนกำลังสร้างโลก และระบบต่อสู้ของเกม</li>\n<li><strong>Project Condor</strong> อยู่ในขั้นเตรียมสร้าง ทีมมุ่งเน้นไปที่การต่อสู้และกลไกของเกมอยู่</li>\n<li><strong>Max Payne 1 &amp; 2 Remake</strong> การสร้างดำเนินไปได้ด้วยดี เป็นเกมที่มีศักยภาพสูงที่ใช้งบการพัฒนาใกล้เคียงกับ Alan Wake 2</li>\n<li><strong>Project Kestrel</strong> ที่เปลี่ยนชื่อจาก Vanguard ตอนแรกถูกวางไว้เป็นเกมแบบ free to play แต่ Tencent ตีกลับให้ไปวางคอนเซ็ปต์ใหม่ ตอนนี้ทีมงานมั่นใจว่าจะเป็นเกมพรีเมียมที่มีองค์ประกอบของเกม Co-op มัลติเพลเยอร์ที่แข็งแกร่ง</li>\n</ul>\n<p>Tero บอกว่าด้วยโมเดลการพัฒนาหลายโปรเจ็คต์ที่ปรับปรุงใหม่ ที่มุ่งเน้นไปที่จุดแข็งของ Remedy และความทุ่มเทของพนักงานเกือบ 400 คน ทำให้ทีมงานตื่นเต้นมากกับเกมที่จะเปิดตัวในอนาคต</p>\n<p>รายได้ของ Remedy ปี 2023 ลดลง 22.2% เหลือ 33.9 ล้านยูโร และขาดทุนจากการดำเนินงาน 28.6 ล้านยูโร แต่ Alan Wake 2 ประสบความสำเร็จทั้ง<a href=\"https://www.blognone.com/node/136440\">ด้านเสียงวิจารณ์</a>และ<a href=\"https://www.blognone.com/node/138238\">ยอดขาย</a> และ Remedy ได้ซื้อสิทธิ์ทั้งหมดในแฟรนไชส์ Control จาก 505 Games</p>\n<p>Remedy คาดว่ารายได้จะเพิ่มขึ้นในปีนี้และกำไรจากการดำเนินงานจะดีขึ้น กล่าวว่าจะให้มุมมองที่ละเอียดมากขึ้นหลังจากตัดสินใจเกี่ยวกับรูปแบบธุรกิจและความร่วมมือที่เป็นไปได้สำหรับ Control 2 และ Project Condor</p>\n<p><img alt=\"No Description\" src=\"https://www.blognone.com/sites/default/files/externals/ae1631bd70fc19d5a0d84fb5df09dd1c.png\" /></p>\n<p>ที่มา - <a href=\"https://investors.remedygames.com/announcements/remedy-entertainment-plc-financial-statements-release-january-december-2023-challenging-year-results-in-two-established-franchises-after-the-successful-alan-wake-2-launch/\">Remedy</a> via <a href=\"https://investors.remedygames.com/announcements/remedy-entertainment-plc-financial-statements-release-january-december-2023-challenging-year-results-in-two-established-franchises-after-the-successful-alan-wake-2-launch/\">VGC</a></p>\n</div></div></div><div><div>Topics: </div><div><div><a href=\"/topics/remedy-entertainment\">Remedy Entertainment</a></div><div><a href=\"/topics/alan-wake\">Alan Wake</a></div><div><a href=\"/topics/control\">Control</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4963e8880a2db8573091947f4c5d4bc16ebb8ed2aebb3be341a55c83c5e4d6fb","category":"Thai"}
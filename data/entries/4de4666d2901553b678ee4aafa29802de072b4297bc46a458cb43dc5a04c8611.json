{"title":"Shigeru Miyamoto วัย 71 ปี ไม่ได้ทำงานออกแบบเกมแล้ว ตอนนี้ช่วยมองหาโอกาสใหม่ๆ ให้นินเทนโด","link":"https://www.blognone.com/node/137438","date":1704080381000,"content":"<div><div><div><p>The Guardian มีบทสัมภาษณ์ Shigeru Miyamoto แห่งนินเทนโด ส่งท้ายปี 2023 โดยปัจจุบัน Miyamoto มีอายุ 71 ปีแล้ว เขายังไม่เกษียณตัวเอง แต่ไม่ทำงานออกแบบเกมโดยตรงแล้ว เพื่อเปิดทางให้พนักงานรุ่นใหม่ๆ ของนินเทนโดขึ้นมารับช่วงต่อในการพัฒนาเกมใหม่ๆ แทน เขามีหน้าที่ดูแลภาพรวม ช่วยวิจารณ์ไอเดียใหม่ๆ ของเกมที่กำลังพัฒนาอยู่เท่านั้น</p>\n<p>Miyamoto เล่าวิธีการออกแบบเกมของเขาว่าเน้นภาพใหญ่ก่อนในช่วงเริ่มต้น ทดสอบให้มั่นใจว่าไอเดียนั้นดีจริง หลังจากนั้นในช่วงท้ายๆ เป็นช่วงการเก็บรายละเอียดให้สมบูรณ์ที่สุด หลายครั้งถึงขั้นว่าส่งเกมไปผลิตที่โรงงานแล้ว Miyamoto ยังขอแก้ไขเกมอีก เขายังบอกแบบติดตลกว่าหลายครั้งที่พนักงานฝ่ายผลิตของนินเทนโดต้องบอกเขาว่า \"พอได้แล้ว\"</p>\n<p>แนวทางการสร้างเกมที่เน้นคุณภาพของ Miyamoto ทำให้นินเทนโดมีรอบการพัฒนาเกมที่ยาวนาน (เช่น Zelda ใช้เวลาเกมละ 5 ปีโดยประมาณ) ตรงนี้ Miyamoto บอกว่าระยะเวลานานไม่ใช่ปัญหา เพราะเกมที่คุณภาพยอดเยี่ยมจะขายได้ตลอดไป ตัวอย่างคือ Super Mario Bros ภาคแรกยังขายได้เรื่อยๆ และมียอดขายรวมเกิน 60 ล้านชุดแล้ว</p>\n<p><img alt=\"No Description\" src=\"https://www.blognone.com/sites/default/files/externals/6c926c9d187cc3fac08e2b2007d8ba8a.jpg\" /></p>\n<p>Shinya Takahashi ผู้บริหารอีกคนของนินเทนโดที่ร่วมงานกับ Miyamoto มายาวนาน เล่าว่าบทบาทของ Miyamoto คือการประเมินว่าไอเดียไหนดี ไม่ดีอย่างไร โดยทั่วไปแล้ว Miyamoto มักบอกว่าไอเดียส่วนไหนไม่ดี แต่เขากลับออกปากชมไอเดียดีๆ น้อยมาก ซึ่งตรงนี้ Miyamoto ยอมรับว่าเป็นคนไม่ค่อยออกปากชมใครด้วยคำพูด แต่วิธีการชมของเขาคือการชวนบุคคลนั้นมาร่วมทำงานในโครงการถัดไปด้วยกัน</p>\n<p>ในช่วง 10 ปีให้หลังนี้ Miyamoto หันไปทำโครงการอื่นที่ไม่ใช่เกม เช่น สวนสนุก Super Nintendo World และภาพยนตร์ Super Mario Bros Movie โดยเขาบอกว่าไม่ได้มองตัวเองเป็นนักออกแบบเกมอีกต่อไปแล้ว แต่ทำหน้าที่มองหาโอกาสใหม่ๆ ให้กับนินเทนโดแทน เขาบอกว่าไม่ได้มีแผนที่ชัดเจนว่าจะทำอะไร เป็นการขยับตามโอกาสที่เข้ามามากกว่า ตอนนี้เขาถือว่าตัวเองยังใหม่ในวงการภาพยนตร์ ยังต้องเรียนรู้อีกมาก เขายังฝึกตัวเองอ่านบทหนังอยู่เรื่อยๆ เพื่อศึกษากระบวนการสร้างภาพยนตร์ว่าทำกันอย่างไร</p>\n<p>คลิป Miyamoto พาทัวร์ Super Nintendo World</p>\n<p>Miyamoto ยังเล่าถึงชีวิตในอดีตของเขาว่าเริ่มจากการเป็นนักศึกษาวิชาออกแบบอุตสาหกรรม มีความฝันที่จะวาดการ์ตูนเป็นอาชีพ สุดท้ายเพื่อนร่วมชั้นของเขามักไปทำงานกับบริษัทรถยนต์หรือเครื่องใช้ไฟฟ้า แต่ตัวเขาอยากทำอะไรที่แปลกแหวกไปกว่านั้น ทำให้ได้มาร่วมงานกับนินเทนโด ที่ช่วงนั้นกำลังเปลี่ยนผ่านตัวเองจากบริษัทการ์ดมาเป็นบริษัทของเล่น และได้มีโอกาสบุกเบิกอุตสาหกรรมวิดีโอเกมที่เริ่มในช่วงนั้นพอดี ปีที่เขาเริ่มทำงานเป็นปีที่ Space Invaders กำลังดัง และอีก 2-3 ปีหลังจากนั้น เขาก็ได้รับโอกาสให้ออกแบบเกม ซึ่งก็เกิดเป็นเกม Donkey Kong ที่โลกรู้จัก</p>\n<p>ที่มา - <a href=\"https://www.theguardian.com/culture/2023/dec/30/nintendo-shigeru-miyamoto-interview-mario-zelda-switch-pikmin-splatoon\">The Guardian</a></p>\n</div></div></div><div><div>Topics: </div><div><div><a href=\"/topics/shigeru-miyamoto\">Shigeru Miyamoto</a></div><div><a href=\"/topics/nintendo\">Nintendo</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4de4666d2901553b678ee4aafa29802de072b4297bc46a458cb43dc5a04c8611","category":"Thai"}
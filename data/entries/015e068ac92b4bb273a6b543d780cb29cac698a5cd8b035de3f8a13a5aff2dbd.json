{"title":"อินเทลอธิบาย Core Ultra 200V ตัว V หมายถึง Lunar Lake, ทุกรุ่นย่อยมีคอร์เท่ากันหมด","link":"https://www.blognone.com/node/141895","date":1725804076000,"content":"<div><div><div><p>ใน<a href=\"https://www.blognone.com/node/141801\">งานเปิดตัว Intel Core Ultra 200V \"Lunar Lake\"</a> นอกจากการเปลี่ยนแกนซีพียู จีพียู NPU ใหม่ทั้งหมดแบบยกชุด และประหยัดพลังงานลงได้สูงสุด 50% ขึ้นมาทัดเทียมกับซีพียูสาย Arm แล้ว ของใหม่อีกอย่างที่น่าสนใจคือรหัสตัว V ต่อท้ายเลขรุ่นซีพียูทุกตัว (เช่น Core Ultra 9 288V) ซึ่งเราไม่เคยเห็นอินเทลใช้ตัว V มาก่อน</p>\n<p>เรื่องนี้ Robert Hallock รองประธานฝ่าย Client Computing Group ของอินเทล อธิบายกับ PCWorld ว่า \"V\" หมายถึงสถาปัตยกรรม Lunar Lake แบบเจาะจง และเราจะได้เห็นซีพียูรหัส U, S, H ที่คุ้นเคยออกตามมาในภายหลัง ซึ่งคาดว่าอินเทลหมายถึง<a href=\"https://www.blognone.com/node/137579\">ซีพียูแกน Arrow Lake สำหรับเดสก์ท็อปและโน้ตบุ๊กพลังสูง</a> ที่มีกำหนดเปิดตัวในปี 2024 นี้เช่นกัน</p>\n<p><img alt=\"No Description\" src=\"https://www.blognone.com/sites/default/files/externals/330471d29e2311c90c763a9bf1c2fe4e.jpeg\" /></p>\n<p>อีกประเด็นที่น่าสนใจของ Core Ultra 200V คือซีพียูที่เปิดตัวออกมาทั้งหมด 9 รุ่นย่อย มีจำนวนคอร์เท่ากันทั้งหมดคือ 4 P-core และ 4 E-core ดังนั้นความแตกต่างของแต่ละรุ่นย่อยจะอยู่ที่คล็อคซีพียู, จำนวนคอร์จีพียู, จำนวนคอร์ NPU และแรม</p>\n<p>รหัสตัวเลข 3 ตัวของ Core Ultra 200V มีความหมายดังนี้</p>\n<ul>\n<li>หลักแรก หมายถึง ซีรีส์ของซีพียู กรณีนี้หลักแรก 2 = Core Ultra 200</li>\n<li>หลักที่สอง หมายถึง สมรรถนะ โดยอิงจากคล็อคของซีพียู</li>\n<li>หลักที่สาม หมายถึง แรม ถ้าเป็น 6 = 16GB และ 8 = 32GB</li>\n</ul>\n<p>จากนั้นแปลงรหัสเป็นซีพียูแต่ละรุ่นย่อยได้ดังนี้</p>\n<ul>\n<li>ซีพียูกลุ่ม <strong>Core Ultra 5</strong> จะได้จีพียู Arc 130V จำนวน 7 คอร์, NPU จำนวน 5 คอร์ (สมรรถนะ 40 TOPS) โดยรุ่นที่เลขหลักสองเป็น 22x มีคล็อคต่ำกว่ารุ่น 23x เล็กน้อย</li>\n<li>ซีพียูกลุ่ม <strong>Core Ultra 7</strong> จะได้จีพียู Arc 140V จำนวน 8 คอร์, NPU จำนวน 6 คอร์ (สมรรถนะ 47-48 TOPS) โดยรุ่นที่เลขหลักสองเป็น 25x มีคล็อคต่ำวก่ารุ่น 26x เล็กน้อย</li>\n<li>ซีพียูกลุ่ม <strong>Core Ultra 9</strong> มีตัวเดียวคือ 288V ฟีเจอร์เท่ากับ Core Ultra 7 ตัวบนสุด 268V ทุกประการ ยกเว้นมีคล็อคสูงกว่าเล็กน้อย และมีค่าพลังงานพื้นฐานเพิ่มเป็น 30W รันงานได้แรงกว่ารุ่นย่อยอื่นๆ ที่มี 17W</li>\n</ul>\n<p><img alt=\"No Description\" src=\"https://www.blognone.com/sites/default/files/externals/ecc35bad361f9d09a979ccb164f6372d.png\" /></p>\n<p>ที่มา - <a href=\"https://download.intel.com/newsroom/2024/client-computing/Intel-Core-Ultra-Series-2-Media-Deck.pdf\">Intel (PDF)</a>, <a href=\"https://www.pcworld.com/article/2444869\">PCWorld</a>, <a href=\"https://www.theverge.com/2024/9/3/24233957/intel-lunar-lake-core-ultra-200v-launch\">The Verge</a></p>\n</div></div></div><div><div>Topics: </div><div><div><a href=\"/topics/core-ultra\">Core Ultra</a></div><div><a href=\"/topics/lunar-lake\">Lunar Lake</a></div><div><a href=\"/topics/intel\">Intel</a></div><div><a href=\"/topics/cpu\">CPU</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"015e068ac92b4bb273a6b543d780cb29cac698a5cd8b035de3f8a13a5aff2dbd","category":"Thai"}
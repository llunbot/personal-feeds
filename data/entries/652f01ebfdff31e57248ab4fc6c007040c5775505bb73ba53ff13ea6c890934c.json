{"title":"PyXL ชิปรัน Python Bytecode โดยตรง ควบคุมฮาร์ดแวร์โดยมีดีเลย์ต่ำเพียง 480ns","link":"https://www.blognone.com/node/146112","date":1745853786000,"content":"<div><div><div><p>ผู้ใช้บอร์ด Hacker's News ชื่อบัญชี hwpythonner ประกาศความสำเร็จในการพัฒนาชิป PyXL ที่สามารถรัน Python Bytecode ได้โดยตรงด้วยชุดคำสั่งพิเศษที่ออกแบบมาเฉพาะ</p>\n<p>แนวทางของ PyXL ต่างจากความพยายามทำให้โค้ด Python รันได้เร็วแบบเนทีฟแบบอื่นๆ ที่มักอาศัยการคอมไพล์ในช่วงเวลาต่างๆ แต่ hwpythonner ดูสเปคของ Python Bytecode พยายามสร้างภาษา Assembly ที่ล้อกับ bytecode โดยตรง ทำให้คำสั่งภาษา Python ถูกรันในชิปได้ทันที</p>\n<p>ข้อจำกัดของ PyXL คือมันรองรับคำสั่งบางส่วนของ Python ปัจจุบันเท่านั้น และโค้ดที่รันได้ต้องเป็นภาษา Python ล้วนๆ ไม่มีการใช้ไลบรารีอื่น ข้อดีคือโค้ดจะถูกรันบนฮาร์ดแวร์โดยตรงไม่ผ่านรันไทม์อื่นอีก ทำให้การควบคุมฮาร์ดแวร์ในรูปแบบที่ต้องการความแม่นยำของเวลา ทำได้ดีกว่ามาก อัตราดีเลย์ในการควบคุมขา GPIO ของชิปทำได้เพียง 480ns เท่านั้น เทียบกับไมโครคอนโทรลเลอร์ต่างๆ ที่มักใช้ MicroPython เป็นรันไทม์จะใช้เวลาถึง 14.7ms หรือช้ากว่า 30 เท่าตัว</p>\n<p>PyXL เขียนด้วยภาษา Verilog โดย hwpythonner ระบุว่าเขาจะอธิบายรายละเอียดเพิ่มเติมในงาน PyCon 2025 แต่ตอนนี้ยังไม่เปิดเผยสถาปัตยกรรมออกมา</p>\n<p>ปัญหาสำคัญของแนวทางนี้คือ Python Bytecode นั้นไม่ใช่ไบนารีมาตรฐานเหมือน bytecode ของภาษาอื่นๆ เช่น .class ของภาษา Java แต่สเปคจะเปลี่ยนไปทุกเวอร์ชั่น โดย PyXL อิงกับ bytecode ของ Python 3.11 เท่านั้น แนวทางนี้ทำให้น่าสงสัยว่ากระบวนการอัพเดตในระยะยาวจะเป็นอย่างไร และแนวทางนี้ใช้งานได้จริงหรือไม่</p>\n<p>ที่มา - <a href=\"https://news.ycombinator.com/item?id=43820228\">Hacker's News</a></p>\n<p><img alt=\"No Description\" src=\"https://www.blognone.com/sites/default/files/externals/f7ed7249853408f8c775ad2f24e471d3.jpeg\" /></p>\n</div></div></div><div><div>Topics: </div><div><div><a href=\"/topics/python\">Python</a></div><div><a href=\"/topics/hardware\">Hardware</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"652f01ebfdff31e57248ab4fc6c007040c5775505bb73ba53ff13ea6c890934c","category":"Thai"}
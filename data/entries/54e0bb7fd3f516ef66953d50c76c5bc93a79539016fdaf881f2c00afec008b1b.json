{"title":"Framework ใช้ชิป AMD แพ็กขายเป็นพีซีสำหรับรัน AI แรม 128GB ราคา 1,999 ดอลลาร์","link":"https://www.blognone.com/node/144935","date":1740550431000,"content":"<div><div><div><p>Framework ผู้ผลิตพีซีแบบซ่อมง่าย เปิดตัวพีซีเดสก์ทอปรุ่นใหม่โดยใช้ชิป AMD Strix Halo ที่ภายในเป็นซีพียู Zen 5 พร้อมส่วนกราฟิกอีก 40 คอร์ ความได้เปรียบสำคัญคือหน่วยความจำแบบ unified memory ขนาดถึง 128GB ทำให้สามารถรันโมเดลปัญญาประดิษฐ์ขนาดใหญ่ๆ เช่น DeepSeek ตัวเต็ม</p>\n<p>แม้ว่า Framework จะพยายามคงแนวทางคอมพิวเตอร์ซ่อมง่าย แต่ Framework Desktop ก็บัดกรีซีพียูและแรมกับบอร์ดโดยตรง ทำให้อัพเกรดได้จำกัดเฉพาะสตอเรจเท่านั้น นอกจากนี้ยังมีตัวเลือกซื้อเฉพาะเมนบอร์ดอย่างเดียวเพื่อไปทำคลัสเตอร์</p>\n<p>ทาง Framework เทียบเดสก์ทอปรุ่นนี้กับ NVIDIA DIGITS คอมพิวเตอร์ขนาดเล็กสำหรับรัน AI ที่ให้แรม 128GB เหมือนกัน แต่ DIGITS นั้นราคาเริ่มต้น 3,000 ดอลลาร์สำหรับเครื่องของ Framework รุ่นนี้ถูกกว่าพอตัว แม้ว่าจะไม่มี benchmark เพื่อเทียบประสิทธิภาพกัน</p>\n<p>ตัวบอร์ดมีสล็อต PCIe แต่ตัวเคสไม่มีช่องเสียบให้ ดังนั้นคนที่ต้องการทำคลัสเตอร์จริงจัง เช่น ต้องการเพิ่มการ์ดเน็ตเวิร์ความเร็วสูงอาจจะต้องหาซื้อการ์ดเสริมเอง</p>\n<p>ตัวเครื่องมี 3 รุ่นย่อย เริ่มจาก AMD Ryzen AI Max 385 แรม 32GB ราคา 1,099 ดอลลาร์, AMD Ryzen AI Max+ 395 แรม 64GB ราคา 1,599 ดอลลาร์, และ AMD Ryzen AI Max+ 395 แรม 128GB ราคา 1,999 ดอลลาร์ ตอนนี้มีให้ลงชื่อเข้าคิวส่งมอบเร็วที่สุดไตรมาสสามปีนี้</p>\n<p>ที่มา - <a href=\"https://frame.work/desktop?tab=specs\">frame.work</a></p>\n<p><img alt=\"No Description\" src=\"https://www.blognone.com/sites/default/files/externals/e307d2820ff418050b2557fd4e3d24b2.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/ebae1c1d3d1aeeed9022c01079cbda00.jpeg\" /></p>\n</div></div></div><div><div>Topics: </div><div><div><a href=\"/topics/framework-laptop\">Framework Laptop</a></div><div><a href=\"/topics/amd\">AMD</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"54e0bb7fd3f516ef66953d50c76c5bc93a79539016fdaf881f2c00afec008b1b","category":"Thai"}
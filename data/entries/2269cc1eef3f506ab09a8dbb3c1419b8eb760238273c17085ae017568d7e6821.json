{"title":"รัฐบาลอินเดียสั่ง โมเดล AI ที่ยังอยู่ระหว่างทดสอบ ต้องขออนุญาตจากรัฐบาลก่อนให้บริการ","link":"https://www.blognone.com/node/138526","date":1709544979000,"content":"<div><div><div><p>กระทรวงไอทีของประเทศอินเดีย (Ministry of Electronics and Information Technology หรือ MeitY) ออกประกาศเกี่ยวกับการใช้งาน AI ภายในประเทศอินเดีย มีประเด็นสำคัญคือ AI ที่ยังไม่เสถียร ยังอยู่ระหว่างการทดสอบ จำเป็นต้องแปะป้ายแจ้งเตือนผู้ใช้งาน และต้องขออนุญาตจากรัฐบาลอินเดียก่อนให้บริการต่อสาธารณะ</p>\n<p>แนวทางนี้ทำให้เกิดเสียงวิจารณ์ว่า รัฐบาลอินเดีย \"จำกัด\" การทดลองโมเดล AI รุ่นใหม่ๆ มากเกินไปหรือไม่ เพราะโมเดลเหล่านี้จำเป็นต้องเปิดทดสอบกับคนในระดับหนึ่ง เพื่อดูว่าผลการใช้งานเป็นอย่างไรบ้าง และการที่อินเดียออกกฎจำกัดเรื่องนี้อยู่เพียงประเทศเดียว อาจทำให้ผู้ให้บริการ AI ระดับนานาชาติเลือกปิดการให้บริการในอินเดียไปก่อน</p>\n<p>ข้อความฉบับเต็มในประกาศของ MeitY</p>\n<blockquote><p>\"The use of under-testing/unreliable Artificial Intelligence model(s) /LLM/Generative AI, software(s) or algorithm(s) and its availability to the users on Indian internet must be done so with explicit permission of the Government of India and be deployed only after appropriately labelling the possible and inherent fallibility or unreliability of the output generated,\"</p>\n</blockquote>\n<p>ฝั่งของรัฐบาลอินเดียบอกว่าประกาศฉบับนี้ถูกเขียนขึ้นเพราะมีความเป็นห่วงต่อผลกระทบของ AI ในด้านลบ และผู้ให้บริการ AI ต้องมีความรับผิดชอบต่อแพลตฟอร์มของตัวเอง</p>\n<p>ประเด็นเรื่อง AI กับอินเดียมีความขัดแย้งทางการเมืองมาเกี่ยวข้องด้วย ในเดือนกุมภาพันธ์เพิ่งมีประเด็นว่า Google Gemini ตอบคำถามว่า Narenda Modi นายกรัฐมนตรีอินเดียเป็นฟาสซิสต์หรือไม่ ซึ่งคำตอบของ Gemini คือ \"ผู้เชี่ยวชาญบางคนมองว่า Modi เป็นฟาสซิสต์\" ทำให้เกิดวิวาทะทางการเมืองขึ้นมา</p>\n<p><img alt=\"No Description\" src=\"https://www.blognone.com/sites/default/files/externals/29430f78c48f6377476932c9e090ff38.png\" /></p>\n<p>ที่มา - <a href=\"https://www.theregister.com/2024/03/04/india_ai_permission/\">The Register</a></p>\n</div></div></div><div><div>Topics: </div><div><div><a href=\"/topics/india\">India</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2269cc1eef3f506ab09a8dbb3c1419b8eb760238273c17085ae017568d7e6821","category":"Thai"}
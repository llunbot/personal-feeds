{"title":"Amazon เตรียมนำเทคโนโลยีร้านไร้แคชเชียร์มาใช้กับซุปเปอร์มาร์เก็ต Whole Foods","link":"https://www.blognone.com/node/124641","date":1631115153000,"content":"<div><div><div><p>หลังจาก Amazon เปิดตัวร้านไร้แคชเชียร์ Amazon Go และพัฒนาเทคโนโลยีออกขายในชื่อ <a href=\"https://www.blognone.com/node/115133\">Just Walk Out</a> มาสักระยะ ล่าสุด Amazon เตรียมใช้เทคโนโลยีใหม่นี้กับ Whole Foods Market ซุปเปอร์มาร์เก็ตของ Amazon อย่างเป็นทางการ</p>\n<p>สำหรับร้าน Whole Foods Market สาขาใหม่ที่จะได้เริ่มทดลองใช้ Just Walk Out ตอนนี้ประกาศออกมาแล้วสองสาขา โดยสาขาหนึ่งอยู่ที่วอชิงตันดีซี และอีกสาขาอยู่ที่ Sherman Oaks ในรัฐแคลิฟอร์เนีย</p>\n<p>Whole Foods Market ก็จะยังคงใช้วิธีเดียวกับ Amazon Go สาขาอื่น ๆ คือลูกค้าเพียงสแกนคิวอาร์โค้ดจากแอป Whole Foods Market หรือ Amazon ที่ทางเข้า, สแกนฝ่ามือด้วยระบบ <a href=\"https://www.blognone.com/node/118717\">Amazon One</a> หรือเสียบบัตรเครดิต/เดบิตที่ผูกกับบัญชี Amazon จากนั้นเดินเข้าไปหยิบของและสแกนสิ่งเดิมที่ใช้เข้าในทางออกก็สามารถเดินออกจากร้านได้เลย ระบบจะหักเงินและแสดงใบเสร็จให้ในรูปแบบอิเล็กทรอนิกส์ ส่วนลูกค้าที่ไม่สะดวกใช้งานวิธีนี้ ไม่ว่าจะใช้เงินสด, บัตรพรีเพด, บัตรกิฟท์การ์ด หรืออื่น ๆ ก็สามารถใช้ช่อง self-checkout แทนได้</p>\n<p>ที่มา - <a href=\"https://www.aboutamazon.com/news/retail/whole-foods-market-to-launch-just-walk-out-technology-at-two-locations\">Amazon</a>, <a href=\"https://www.engadget.com/amazons-just-walk-out-tech-comes-to-two-whole-foods-stores-101036042.html\">Engadget</a></p>\n<p><img src=\"https://www.blognone.com/sites/default/files/externals/87e7b632bf2a4a1038d6919c1296f5e6.jpg\" /><br />\nภาพจาก Amazon</p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/whole-foods-market\">Whole Foods Market</a></div><div><a href=\"/topics/amazon-go\">Amazon Go</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1e8a026836bb8af5ab737b3e3ad48c3e0578d5b78636e8edb01be0da3aaa9433","category":"Thai"}
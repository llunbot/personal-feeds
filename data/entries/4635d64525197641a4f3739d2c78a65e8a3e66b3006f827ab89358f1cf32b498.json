{"title":"รู้จัก Hudson AI สตาร์ทอัพเกาหลีที่ทำระบบแปลภาษา แปลงเสียงและลิปซิงค์นักแสดงในภาพยนตร์","link":"https://www.blognone.com/node/140505","date":1718876143000,"content":"<div><div><div><p>หนึ่งในปัญหาใหญ่ของวงการภาพยนตร์, ซีรีส์ที่ทุกวันนี้มีภาพยนตร์ ซีรีส์คุณภาพดีมากมาย ที่ไม่ใช่ภาษาท้องถิ่นของประเทศที่ฉายโดยเฉพาะภาษาอังกฤษ คือความไม่พอในของคนดู ที่ไม่อยากอ่านซับไตเติล โดยเฉพาะในสหรัฐ Hudson AI สตาร์ทอัพภายใต้ Creative Labs ของซัมซุงในเกาหลีใต้ เลยพยายามจะแก้ปัญหานี้ด้วย AI</p>\n<p>ผลสำรวจจาก Morning Consult ของสหรัฐ สำรวจผู้ชมใน 15 ประเทศทั่วโลก พบว่ามีเพียงผู้ชมในเกาหลีใต้และจีนเท่านั้น ที่เลือกตอบว่าพอใจในการอ่านซับไตเติลสูงถึง 70% ส่วนประเทศฝั่งตะวันตกอย่างสหรัฐหรือยุโรป ส่วนใหญ่จะชอบให้ลงเสียงพากย์ทับมากกว่า</p>\n<p><img alt=\"No Description\" src=\"https://www.blognone.com/sites/default/files/externals/11b187b36d6a12b53368a1a50c218c0e.png\" /></p>\n<p>Hyunjin Shin ซีอีโอและผู้ก่อตั้ง Hudson AI บอกว่าในอุตสาหกรรมภาพยนตร์ ไม่ใช่ภาพยนตร์หรือซีรีส์ทุกเรื่อง แม้นักวิจารณ์จะชอบมากแค่ไหน ก็ใช่ว่าจะถูกซื้อไปฉายในประเทศหนึ่ง พร้อมกับการลงทุนแปลและพากย์เสียงทับ อย่างกรณีของ Parasite ของเกาหลีใต้ที่ได้ออสการ์ แต่ฉายในสหรัฐแค่ไม่กี่โรง แถมมีแต่ซับไตเติลด้วย (ซึ่ง  Bong Joon-ho ผู้กำกับพูดบนเวทีลูกโลกทองคำว่า ซับไตเติลเป็นแค่ one-inch barrier) ซึ่งประเด็นนี้กลายเป็นอุปสรรคให้แง่ธุรกิจสำหรับผู้จัดจำหน่ายภาพยนตร์ต่างประเทศ</p>\n<p>Hudson AI เลยถูกตั้งขึ้นมาเพื่อแก้ปัญหานี้ โดยเจ้าตัวเดิมทำงานอยู่ในซัมซุงอิเล็คททรอนิคส์ ที่เกาหลีใต้ และเสนอไอเดียนี้ ก่อนจะได้รับเลือกให้เข้าร่วมโครงการ accelerator ภายในบริษัทที่ชื่อว่า Creative Labs (C-Labs) และตั้งเป้าว่าจะแก้ปัญหาด้านกำแพงภาษา ให้กับอุตสาหกรรมภาพยนตร์ ด้วยการใช้ AI มาแปลงเสียงพูด พร้อมปรับปากตัวละคร ให้เป็นภาษาท้องถิ่น</p>\n<p>กระบวนการในแปลงเสียงพูดมีอยู่หลักๆ ทั้งหมด 3 ส่วนคือ</p>\n<ul>\n<li><strong>แปลภาษา</strong> ด้วยการใช้โมเดล LLM ที่มีอยู่ในตลาด พร้อมเปิดให้นักแปลเจ้าของภาษามาขัดเกลาการถอดความสุดท้ายอีกครั้ง</li>\n<li><strong>Voice Conversion</strong> กระบวนการนี้ทาง Hudson AI สร้างโมเดลในลักษณะ text-to-speech ขึ้นมาเอง โดยโมเดลสามารถเรียนรู้และรักษาโทนเสียง น้ำเสียง และความนุ่มลึกของเสียงนักแสดงต้นฉบับเอาไว้ให้ได้มากที่สุด เพื่อรักษาอรรถรสของฉากนั้นๆ</li>\n<li><strong>Lip Sync</strong> เป็นอีกโมเดล AI ที่ Hudson AI พัฒนาขึ้นมาเอง ในการปรับรูปหน้าช่วงปากของนักแสดง ให้ขยับออกมาให้เคียงเสียงพูด ที่ถูกแปลออกมาแล้วได้มากที่สุด</li>\n</ul>\n<p><img alt=\"No Description\" src=\"https://www.blognone.com/sites/default/files/externals/fd2800724cd16db41b249f988564da4b.png\" /></p>\n<p>Shin บอกว่า จุดเด่นของ Hudson AI คือความเป็นธรรมชาติ ของน้ำเสียงและการขยับปากของนักแสดง ซึ่งถึงแม้เทคโนโลยี text-to-speech จะมีมานานแล้ว แต่ก็ยังคงทำได้ไม่ดีในการถ่ายทอดเรื่องนี้ รวมถึงบอกด้วยว่าเป้าหมายของบริษัท ไม่ใช่การมาแทนที่การลงเสียงพากย์ แต่หวังเพียงแค่ช่วยอำนวยความสะดวกและกำแพงด้านการดูภาพยนตร์, ซีรีส์ต่างประเทศเป็นหลัก</p>\n<p>ปัจจุบัน Hudson AI เพิ่งรับเงินลงทุนรอบ seed funding ไป 700 ล้านวอน (ราวๆ 18 ล้านบาท) ประมาณต้นปีที่แล้ว และเริ่มทดสอบกับบริษัทภาพยนตร์ ทั้งภายในประเทศและต่างประเทศแล้ว โดยวางแผนจะให้บริการจริงๆ ในรูปแบบของ SaaS</p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/south-korea\">South Korea</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4635d64525197641a4f3739d2c78a65e8a3e66b3006f827ab89358f1cf32b498","category":"Thai"}
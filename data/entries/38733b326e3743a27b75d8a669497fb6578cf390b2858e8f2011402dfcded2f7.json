{"title":"การ์ทเนอร์ชี้องค์กรถึง 55% ระบุว่าต้องมี AI Board เพื่อดูแลควบคุมการใช้งาน AI ในองค์กร","link":"https://www.blognone.com/node/141058","date":1721807453000,"content":"<div><div><div><p>การ์ทเนอร์ชี้องค์กรถึง 55% ระบุว่าต้องมี AI Board เพื่อดูแลควบคุมการใช้งาน AI ในองค์กร</p>\n<p>การ์ทเนอร์เผยผลสำรวจล่าสุดของผู้บริหารระดับสูงกว่า 1,800 ราย พบว่า 55% ขององค์กรมีคณะกรรมการที่ดูแลด้านการใช้งาน AI หรือ AI Board และ 54% ระบุว่ามีหัวหน้าด้าน AI หรือ AI Leader ที่ประสานงานและดูแลกิจกรรมต่าง ๆ ภายในองค์กร โดย AI Board มีหน้าที่ขับเคลื่อนกลยุทธ์ AI ให้บรรลุเป้าหมายเสมือนคณะกรรมการกลางที่คอยกำหนดทิศทาง ดูแล และควบคุมการใช้ AI</p>\n<p><img alt=\"No Description\" src=\"https://www.blognone.com/sites/default/files/externals/0164b9fc218f30dab3297f652f16e5b2.jpeg\" /></p>\n<ul>\n<li>AI Board ต้องชัดเจนเรื่องกฎเกณฑ์ ที่สอดคล้องกับเป้าหมายธุรกิจ</li>\n</ul>\n<p>จากผลสำรวจบางองค์กรยังไม่ชัดเจนว่าจะนำ AI ไปใช้งานในแง่ใด โดยผลสำรวจนี้ยังชี้ให้เห็นว่า มีเพียง 1 ใน 4 ของผู้ตอบแบบสอบถามเท่านั้นที่สามารถระบุผู้รับผิดชอบต่อโครงการริเริ่มด้าน AI ได้อย่างชัดเจน (ดูรูปที่ 1)</p>\n<p>ภาพที่ 1: ผู้มีความรับผิดชอบในการส่งมอบ AI</p>\n<p><img alt=\"No Description\" src=\"https://www.blognone.com/sites/default/files/externals/6082bce36594e0e752f64ae2d103d68c.png\" /></p>\n<p>AI Board ต้องประกอบด้วยสมาชิกจากหลายสาขาวิชาและหน่วยธุรกิจ เพื่อให้ครอบคลุมประเด็นที่เกี่ยวข้องกับ AI ในด้านต่างๆ และบอร์ดต้องไม่ใหญ่เกินไปจนทำงานได้ไม่เต็มประสิทธิภาพและรวดเร็ว เมื่อสอบถามว่าอะไรคือหัวข้อหลักสามอันดับแรกของบอร์ดที่ต้องมุ่งเน้น ผู้บริหาร 26% ระบุว่าเป็นเรื่องของ “การกำกับดูแล” หรือ ธรรมาภิบาล และอีก 21% ระบุว่า “กลยุทธ์” ควรเป็นหนึ่งในหัวข้อหลัก</p>\n<p>ฟราสซิส คารามูซิส รองประธานฝ่ายวิจัย การ์ทเนอร์  อธิบายเพิ่มว่า \"สมาชิกใน AI Board ควรมีความเชี่ยวชาญที่เชื่อมโยงกับขอบเขตงาน ควรเป็นผู้บริหารระดับสูงและมีประสบการณ์ มีทักษะที่แข็งแกร่งทั้งในด้านกลยุทธ์และการดำเนินงาน และอย่างยิ่งโดยเฉพาะคือมีเป้าหมายด้าน GenAI\"</p>\n<ul>\n<li>หัวหน้าด้าน AI มีอยู่ทั่วไปในองค์กรมากกว่า CAIO</li>\n</ul>\n<p>ผลการวิจัยชี้ให้เห็นว่า แม้องค์กรจำนวนมากจะมีหัวหน้าหรือผู้นำที่ดูแลด้าน AI แต่ตำแหน่งเหล่านี้อาจจะไม่ได้เรียกว่า \"Chief AI Officer\" (CAIO) เสมอไป โดยผู้นำระดับสูง 54% ระบุว่าองค์กรของตนมีหัวหน้าฝ่าย AI หรือผู้นำ AI ขณะที่ 88% บอกว่าผู้บริหาร AI ของตนนั้นไม่ได้มีตำแหน่งเป็น Chief AI Officer (CAIO)</p>\n<p>“แม้ว่าเทคโนโลยี AI และ GenAI จะมีบทบาทสำคัญในทุกแง่มุมของงาน กิจกรรม และกลยุทธ์องค์กร แต่บุคคลหรือทีมที่รับผิดชอบการประสานงาน AI ในองค์กร ไม่ได้หมายความว่าจะต้องมีตำแหน่งเป็นผู้บริหารระดับ C-Level” คารามูซิส กล่าวทิ้งท้าย</p>\n<p>ที่มา: ข่าวประชาสัมพันธ์การ์ทเนอร์</p>\n</div></div></div><div><div>Topics: </div><div><div><a href=\"/topics/gartner\">Gartner</a></div><div><a href=\"/topics/artificial-intelligence\">Artificial Intelligence</a></div></div></div>","author":"Chomsu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"38733b326e3743a27b75d8a669497fb6578cf390b2858e8f2011402dfcded2f7","category":"Thai"}
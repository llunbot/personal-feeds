{"title":"GitHub วิจัยประสิทธิภาพของ Copilot ช่วยโปรแกรมเมอร์ พบคุณภาพโค้ดดีขึ้น บั๊กน้อยลง","link":"https://www.blognone.com/node/143246","date":1732120232000,"content":"<div><div><div><p>GitHub ออกรายงานสำรวจประสิทธิภาพของโปรแกรมเมอร์เมื่อใช้ GitHub Copilot ช่วยทำงาน พบว่าโดยรวมแล้วการมี Copilot ทำให้โปรแกรมเมอร์เขียนโค้ดถูกต้องมากขึ้น โค้ดมีคุณภาพสูงขึ้น บั๊กน้อยลง</p>\n<p>การวิจัยนี้นำโปรแกรมเมอร์ที่มีประสบการณ์อย่างน้อย 5 ปีจำนวน 202 คนมาแบ่งกลุ่มแบบสุ่ม มีกลุ่มได้ใช้ Copilot 104 คน และกลุ่มไม่ได้ใช้ 98 คน ให้เขียน Web API ตามคำสั่ง จากนั้นสำรวจโค้ดทั้งความถูกต้องด้วยการรันชุดทดสอบ, และสำรวจคุณภาพโต้ด</p>\n<p>อัตราการเขียนโค้ดให้ผ่านชุดทดสอบโดยไม่ใช้ Copilot มีเพียง 39.2% แต่กลุ่มที่ใช้ Copilot เขียนผ่านถึง 60.8% แสดงให้เห็นว่า Copilot ช่วยให้โค้ดทำงานตามสเปคได้ดีขึ้นมาก</p>\n<p>หลังจากนั้นทีมวิจัยนำโปรแกรมเมอร์ 25 คนที่เขียนโค้ดผ่านการทดสอบทั้งหมดมารีวิวโค้ดคนอื่นๆแบบสุ่ม พบว่ากลุ่มใช้ Copilot มีข้อผิดพลาดน้อยกว่า โค้ดอ่านง่าย, ทำงานได้ดี, ดูแลรักษาง่าย, และเข้าใจง่าย แม้ความต่างจะไม่มากเหมือนการทำงานให้ผ่านชุดทดสอบ แต่กลุ่มที่ใช้ Copilot ก็คะแนนดีกว่าอย่างมีนัยสำคัญ คุณภาพโค้ดโดยรวมที่สูงกว่าทำให้มีอัตราการรับโค้ดไปใช้เมื่อส่งแพชต์อยู่ที่ 29.9% สูงกว่ากลุ่มไม่ใช้ Copilot ที่ทำได้ 24.5%</p>\n<p>การวิจัยอย่างมีการควบคุมครั้งนี้ ทำให้เห็นได้ชัดว่าการใช้ Copilot เพิ่มคุณภาพโค้ดโดยรวม</p>\n<p>ที่มา - <a href=\"https://github.blog/news-insights/research/does-github-copilot-improve-code-quality-heres-what-the-data-says/\">GitHub Blog</a></p>\n<p><img alt=\"No Description\" src=\"https://www.blognone.com/sites/default/files/externals/da40e5aed7e33e458289a9773b056d75.png\" /></p>\n</div></div></div><div><div>Topics: </div><div><div><a href=\"/topics/github\">GitHub</a></div><div><a href=\"/topics/llm\">LLM</a></div><div><a href=\"/topics/programming\">Programming</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e8e1830cc8e528c2541a331daf5cd5e0442553d7a6c3aa456b88aee81bcdac10","category":"Thai"}
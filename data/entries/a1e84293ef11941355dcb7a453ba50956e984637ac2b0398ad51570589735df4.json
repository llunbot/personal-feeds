{"title":"กูเกิลประกาศควบรวม Angular และ Wiz อย่างเป็นทางการ กระบวนการค่อยเป็นค่อยไป","link":"https://www.blognone.com/node/139013","date":1712021908000,"content":"<div><div><div><p>กูเกิลเขียนโพสต์ประกาศควบรวมเฟรมเวิร์ค Angular และ Wiz อย่างเป็นทางการ หลัง<a href=\"https://www.blognone.com/node/138838\">ประกาศไปก่อนหน้านี้บนเวทีงาน NG Conf 2024</a></p>\n<p>คนทั่วไปรู้จัก Angular กันอยู่แล้ว แต่ Wiz เป็นเฟรมเวิร์คที่ใช้กันเฉพาะภายในกูเกิลเองเท่านั้น ตัวอย่างผลิตภัณฑ์ที่ใช้งาน Wiz อยู่แล้วมีทั้ง Google Search, Google Photos, Google Payments รูปแบบการทำงานของ Wiz คือเรนเดอร์หน้าเพจที่ฝั่งเซิร์ฟเวอร์ (server-side rendering) แล้ว \"สตรีม\" เพจมายังเครื่องของผู้ใช้ เพื่อลดการเรนเดอร์ JavaScript ที่ฝั่งไคลเอนต์ให้มากที่สุด</p>\n<p>แนวทางของกูเกิลคือใช้ Wiz สำหรับแอพที่ต้องการประสิทธิภาพสูง เรนเดอร์หน้าเพจได้ไวที่สุดเท่าที่จะทำได้ (เช่น Search) และใช้ Angular สำหรับงานที่มี UI ซับซ้อน ต้องการความ interactive สูง (เช่น Gemini หรือ Analytics)</p>\n<p>อย่างไรก็ตาม กูเกิลพบว่ารูปแบบการใช้งาน Angular และ Wiz มีเส้นแบ่งที่จางลงเรื่อยๆ เพราะเว็บแอพที่ต้องการประสิทธิภาพสูงๆ ก็ต้องการเพิ่มฟีเจอร์ขึ้นเรื่อยๆ ในขณะเดียวกัน แอพฝั่งฟีเจอร์เยอะๆ ก็เจอปัญหาว่า JavaScript บวมขึ้นเรื่อยๆ (เพิ่มเฉลี่ย 36% ในรอบ 6 ปีที่ผ่านมา) ส่งผลกระทบต่อประสิทธิภาพ แนวโน้มลักษณะนี้ทำให้วิศวกรของกูเกิลเองก็เจอปัญหาว่าควรเลือกเฟรมเวิร์คตัวไหนดีในการทำงานที่ทับซ้อนขึ้นเรื่อยๆ</p>\n<p>เหตุผลข้างต้นทำให้กูเกิลตัดสินใจควบรวม Angular และ Wiz เข้าด้วยกัน โดยกระบวนการควบรวมจะเกิดขึ้นอย่างช้าๆ ใช้เวลาอีกหลายปี ในเบืองต้นเฟรมเวิร์คทั้งสองตัวจะยังคงอยู่ กูเกิลจะเปิดซอร์สโค้ดบางส่วนของ Wiz ออกสู่สาธารณะ และจะนำฟีเจอร์ Signals ของ Angular ไปใช้งานกับแอพของตัวเอง (เบื้องต้นคือ YouTube)</p>\n<p>ที่มา - <a href=\"https://blog.angular.io/angular-and-wiz-are-better-together-91e633d8cd5a\">Angular</a></p>\n<p><img alt=\"No Description\" src=\"https://www.blognone.com/sites/default/files/externals/3b3aacd478114635500c8f5943b7c4c2.png\" /></p>\n</div></div></div><div><div>Topics: </div><div><div><a href=\"/topics/angular\">Angular</a></div><div><a href=\"/topics/javascript\">JavaScript</a></div><div><a href=\"/topics/google\">Google</a></div><div><a href=\"/topics/development\">Development</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a1e84293ef11941355dcb7a453ba50956e984637ac2b0398ad51570589735df4","category":"Thai"}
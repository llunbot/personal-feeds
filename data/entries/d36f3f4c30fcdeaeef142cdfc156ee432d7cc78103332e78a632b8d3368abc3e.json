{"title":"Ruby on Rails เผยแพร่เวอร์ชัน 8.0.0 Beta 1 พร้อมสโลแกนใหม่ \"ไม่ต้องใช้ PaaS\"","link":"https://www.blognone.com/node/142284","date":1727667001000,"content":"<div><div><div><p>Ruby on Rails เว็บเฟรมเวิร์คที่ได้รับความนิยมอย่างสูงในงานสาย startup เปิดตัวเวอร์ชัน 8.0.0 Beta 1 เป็นที่เรียบร้อยเมื่อวันที่ 27 กันยายน 2567 โดยมีสโลแกนใหม่ของการอัปเดตครั้งนี้ว่าเพื่อการ deploy แอป โดยไม่ต้องใช้ PaaS (Platform as a Service)</p>\n<p>ใน Rails 8.0.0 Beta 1 มีฟีเจอร์สำคัญดังนี้:</p>\n<ul>\n<li><strong>การ deploy แบบใหม่ที่ไม่ต้องพึ่งพา PaaS</strong>: Rails 8 มาพร้อมความสามารถจัดการ deploy บนเซิร์ฟเวอร์ของตนเอง ลดการพึ่งพา third-party PaaS โดยให้ Rails ทำหน้าที่ทุกขั้นตอน ไม่ว่าจะเป็นการกำหนดค่าเซิร์ฟเวอร์, การจัดการ certificates, หรือการจัดการ scaling ของแอป</li>\n<li><strong>การ deploy ผ่านเครื่องมือ <a href=\"https://kamal-deploy.org/\">Kamal</a></strong>: ใน Rails 8 Dockerfile ได้รับการปรับปรุงให้รองรับ <a href=\"https://github.com/basecamp/thruster\">Thruster</a> ซึ่งเป็น proxy ใหม่ที่อยู่ด้านหน้าของ Puma web server ช่วยเพิ่มประสิทธิภาพด้วย X-Sendfile acceleration, caching assets, และ asset compression ทำให้ไม่ต้องใช้ Nginx หรือเว็บเซิร์ฟเวอร์อื่นๆ โดย container ของ Rails พร้อมรับทราฟฟิกจากอินเทอร์เน็ตได้ทันที</li>\n<li><strong>Kamal <a href=\"https://github.com/basecamp/kamal-proxy\">Proxy</a></strong>: proxy เฉพาะของ Kamal 2 ถูกเพิ่มเข้ามาแทนที่ Traefik ที่เคยใช้ ช่วยให้ deploy แบบ zero-downtime เร็วขึ้น พร้อมการจัดการ SSL certificates อัตโนมัติผ่าน Let's Encrypt และรองรับหลายแอปบนเซิร์ฟเวอร์เดียวกันโดยไม่ต้องตั้งค่าซับซ้อน</li>\n<li><strong>ระบบจัดการ <a href=\"https://kamal-deploy.org/docs/commands/secrets/\">secrets</a></strong>: ได้รับการปรับปรุงให้รองรับการเชื่อมต่อกับ 1Password, Bitwarden, และ LastPass รวมถึงฟีเจอร์ <a href=\"https://kamal-deploy.org/docs/configuration/aliases/\">aliases</a> ช่วยให้เรียกใช้คำสั่งอย่าง \"kamal console\" เพื่อเปิด remote Rails console session ได้ง่ายขึ้น เป็นแพ็คเกจที่ครอบคลุมทั้งการ deploy และการปฏิบัติงานของแอปพลิเคชันใน production</li>\n<li><strong>การจัดการ asset ผ่าน <a href=\"https://github.com/rails/propshaft\">propshaft</a></strong>: Rails 8 เปลี่ยนมาใช้ propshaft แทนที่ sprockets ซึ่งจะช่วยลดความซับซ้อนของการจัดการไฟล์ frontend เช่น รูปภาพ, ฟอนต์, JavaScript, และ stylesheets โดยลดการพึ่งพา libraries ภายนอก และการตั้งค่า build tools ซับซ้อนต่างๆ</li>\n<li><strong><a href=\"https://github.com/rails/solid_queue\">Solid Queue</a> และ <a href=\"https://github.com/rails/solid_cache\">Solid Cache</a></strong>: การใช้งาน Solid Queue และ Solid Cache เป็นค่าเริ่มต้น ทำให้งานประมวลผลเบื้องหลังและการ caching ถูกจัดการได้อย่างเรียบง่าย ลดการพึ่งพา Redis หรือ Sidekiq สำหรับงานทั่วไป</li>\n</ul>\n<p>ผู้พัฒนายังเน้นย้ำว่าการ deploy โดยไม่ต้องใช้ PaaS นอกจากช่วยลดความซับซ้อนและเพิ่มความยืดหยุ่นให้กับนักพัฒนา Rails แล้ว ยังสามารถช่วยลดค่าใช้จ่ายสำหรับการ deploy บน cloud service ได้มากอีกด้วย</p>\n<p>ที่มา: <a href=\"https://rubyonrails.org/2024/9/27/rails-8-beta1-no-paas-required\">Rails 8 beta 1</a>, <a href=\"https://www.youtube.com/watch?v=-cEn_83zRFw&amp;ab_channel=RubyonRails\">Rails World 2024 Opening Keynote</a></p>\n<p><img src=\"https://www.blognone.com/sites/default/files/externals/b6ccaf61781c4c7449ccd1c0ba05c520.png\" /></p>\n</div></div></div><div><div>Topics: </div><div><div><a href=\"/topics/ruby\">Ruby</a></div><div><a href=\"/topics/rails\">Rails</a></div><div><a href=\"/topics/development\">Development</a></div><div><a href=\"/topics/programming\">Programming</a></div></div></div>","author":"wittawasw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d36f3f4c30fcdeaeef142cdfc156ee432d7cc78103332e78a632b8d3368abc3e","category":"Thai"}
{"title":"อินเทลจับมือพันธมิตรตั้งกลุ่ม UXL Foundation พัฒนาสเปก oneAPI สู้สงคราม CUDA","link":"https://www.blognone.com/node/138901","date":1711420945000,"content":"<div><div><div><p>กลุ่มบริษัทไอทีที่ประกอบด้วย Intel, Arm, Google, Samsung, Qualcomm, Fujitsu, Imagination, VMware ร่วมกับ Linux Foundation ก่อตั้งกลุ่ม <a href=\"https://uxlfoundation.org/\">Unified Acceleration (UXL) Foundation</a> พยายามสร้างมาตรฐานเปิดสำหรับชิปเร่งการประมวลผล (accelerator) ที่มีหลากหลายยี่ห้อในท้องตลาด</p>\n<p>งานของ UXL จะอิงกับ<a href=\"https://www.blognone.com/node/118698\">สเปก oneAPI ที่ Intel บุกเบิกมาหลายปีแล้ว</a> เพื่อมาถ่วงดุลกับ CUDA ของ NVIDIA ที่เป็นเจ้าตลาดนี้มายาวนาน และกลายเป็นตัวช่วยรักษาส่วนแบ่งตลาดจีพียูของ NVIDIA เนื่องจากซอฟต์แวร์จำนวนมากในวงการนั้นอิงกับ CUDA (เหมือน Intel ไปเรียกพวกมาช่วยสนับสนุน oneAPI)</p>\n<p>คณะทำงานของ UXL Foundation จะพัฒนาสเปกเพิ่มเติมจาก oneAPI ให้เสร็จภายในปีนี้ และยังจะชวนบริษัทไอทียักษ์ใหญ่รายอื่นๆ เข้าร่วมด้วย ทาง UXL บอกว่าตัวสเปกของ UXL จะรองรับฮาร์ดแวร์ของ NVIDIA ด้วยในระยะยาว</p>\n<p>เว็บไซต์ The Verge ตั้งข้อสังเกตว่าในรายชื่อพันธมิตรไม่มี AMD และ Microsoft ซึ่ง<a href=\"https://www.blognone.com/node/133706\">เคยมีข่าวลือว่าไปจับมือพัฒนาชิป AI ร่วมกัน</a> โดย<a href=\"https://www.blognone.com/node/134341\">ฝั่ง AMD เองก็มีปัญหาเรื่องซอฟต์แวร์ซัพพอร์ต ROCm เยอะไม่เท่ากับ CUDA</a> เช่นกัน</p>\n<p>ที่มา - <a href=\"https://www.reuters.com/technology/behind-plot-break-nvidias-grip-ai-by-targeting-software-2024-03-25/\">Reuters</a>, <a href=\"https://www.theverge.com/2024/3/25/24111435/nvidia-ai-market-google-intel-arm-uxl-foundation-cuda\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/356f54b438dc3e585c915ced6b66e6ca.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/eb5efc812bccff955473ad45377573cc.png\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/gpu\">GPU</a></div><div><a href=\"/topics/standard\">Standard</a></div><div><a href=\"/topics/linux-foundation\">Linux Foundation</a></div><div><a href=\"/topics/open-source\">Open Source</a></div><div><a href=\"/topics/cuda\">CUDA</a></div><div><a href=\"/topics/nvidia\">NVIDIA</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"45203061c7fc64d7cd01c8c2755105b191aad898c5981d2baf7e07872829c99e","category":"Thai"}
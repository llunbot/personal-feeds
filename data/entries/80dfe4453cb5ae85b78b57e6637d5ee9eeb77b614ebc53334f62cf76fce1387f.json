{"title":"OpenAI อุทธรณ์คำสั่งศาล ที่ New York Times เสนอให้เก็บข้อมูล ChatGPT แบบถาวร แม้ผู้ใช้งานจะลบแชทแล้วก็ตาม","link":"https://www.blognone.com/node/146826","date":1749208898000,"content":"<span>OpenAI อุทธรณ์คำสั่งศาล ที่ New York Times เสนอให้เก็บข้อมูล ChatGPT แบบถาวร แม้ผู้ใช้งานจะลบแชทแล้วก็ตาม</span>\n\n  <div>\n    <div>Body</div>\n              <div><p>มีประเด็นจากคดีที่หนังสือพิมพ์ <a href=\"https://www.blognone.com/node/137409\">The New York Times (NYT) ฟ้อง OpenAI</a> ว่านำบทความไปใช้ฝึก AI โดยไม่ได้รับอนุญาต ซึ่งกำลังอยู่ในการพิจารณาคดีของศาล โดย NYT ได้ร้องขอให้ศาลออกคำสั่งให้ OpenAI เก็บล็อก (log) ของผู้ใช้งาน ChatGPT ทั้งหมดโดยไม่มีการลบข้อมูลออก เพราะเชื่อว่าจะเจอข้อมูลสำคัญที่สนับสนุนคำฟ้องร้องนี้</p>\n<p>ก่อนหน้านี้ข้อกำหนดการเก็บข้อมูลใช้งาน ChatGPT แบ่งเป็นกลุ่ม Free, Plus, Pro, Team หากผู้ใช้งานลบข้อมูล จะถูกเก็บไว้ชั่วคราว 30 วันก่อนลบถาวร กลุ่ม Enterprise, Edu หากลบข้อมูล จะถูกเก็บชั่วคราว 30 วัน เว้นแต่ผู้ดูแลระบบกำหนดเป็นค่าอื่น กลุ่ม API เก็บข้อมูล 30 วัน และกลุ่ม Zero Data Retention API ไม่เก็บข้อมูล</p>\n<p>Brad Lightcap ซีโอโอ OpenAI ออกแถลงการณ์ไม่เห็นด้วยกับคำสั่งดังกล่าว เนื่องจากเป็นการละเมิดความเป็นส่วนตัวผู้ใช้งานที่ไม่สามารถลบข้อมูลออกไปได้ถาวรจริง และบอกว่า NYT ยื่นคำขอที่เกินกว่าเหตุเพียงหวังว่าจะเจอข้อมูลอะไรบางอย่างจากข้อกล่าวหาที่ไม่มีมูลเท่านั้น ซึ่งบริษัทได้ยื่นอุทธรณ์ต่อศาลให้พิจารณาใหม่แล้ว</p>\n<p>อย่างไรก็ตามในตอนนี้ที่คำสั่งศาลยังมีผล OpenAI ได้อธิบายแนวทางจัดเก็บข้อมูลที่ไม่ให้มีการถูกลบออกไป เฉพาะกลุ่ม Free, Plus, Pro, Team, API ข้อมูลที่ผู้ใช้งานลบ จะไม่แสดงในหน้าบัญชี แต่ OpenAI จะย้ายไปจัดเก็บในระบบที่แยกออกไป มีการควบคุมขั้นสูง เข้าถึงได้เมื่อมีคำสั่งทางกฎหมายเท่านั้น ส่วนกลุ่ม Enterprise, Edu และ API แบบ Zero Data Retention การจัดเก็บข้อมูลยังเป็นแบบเดิมเนื่องจากไม่มีการจัดเก็บอยู่แล้ว หรือเป็นข้อมูลแบบจำกัดในองค์กร</p>\n<p>ที่มา: <a href=\"https://openai.com/index/response-to-nyt-data-demands/\">OpenAI</a></p>\n</div>\n          </div>\n<span><a href=\"https://www.blognone.com/user/arjin\">arjin</a></span>\n<span><time>Fri, 06/06/2025 - 18:21</time>\n</span>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"80dfe4453cb5ae85b78b57e6637d5ee9eeb77b614ebc53334f62cf76fce1387f","category":"Thai"}
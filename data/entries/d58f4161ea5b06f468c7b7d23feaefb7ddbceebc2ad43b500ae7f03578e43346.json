{"title":"The English Patient","link":"https://markpeak.net/the-english-patient/","date":1725984475000,"content":"<p>หนังปี 1996 ที่คว้ารางวัลภาพยนตร์ยอดเยี่ยมของออสการ์ปีนั้น ช่วงเวลานั้นไม่ได้ดูในโรง ผ่านมาอีกเกือบ 30 ปีถึงมีโอกาสได้ดูกับเขาบ้าง</p>\n<p>หนังดัดแปลงมาจาก<a href=\"https://en.wikipedia.org/wiki/The_English_Patient\">นิยายชื่อเดียวกัน</a>ที่ตีพิมพ์ในปี 1992 เนื้อหาเกี่ยวกับ “คนป่วยชาวอังกฤษ”​ ตามชื่อเรื่อง ซึ่งเข้าใจยากนิดนึงหากไม่รู้เรื่องย่อมาก่อน</p>\n<p>เนื้อเรื่องของ The English Patient เป็นเหตุการณ์ในโบสถ์ร้างใกล้เมืองฟลอเรนซ์ของอิตาลี ในช่วงปลายสงครามโลกครั้งที่สอง มีบุคคล 4 คนได้มาอยู่ร่วมกันในโบสถ์ (อย่างไม่ตั้งใจนัก)​ เป็นระยะเวลาสั้นๆ</p>\n<ul>\n<li>“คนป่วยชาวอังกฤษ”​ ตัวเอกของเรื่อง ที่ประสบอุบัติเหตุเครื่องบินเล็กตก จนผิวไหม้ไปทั้งตัว และกลายเป็นผู้ป่วยติดเตียง จำชื่อของตัวเองไม่ได้ แต่ด้วยสำเนียงอังกฤษทำให้คนอื่นๆ เรียกเขาว่า The English Patient</li>\n<li>Hana พยาบาลสาวชาวแคนาดา ที่มาเป็นพยาบาลทหารในช่วงสงครามโลก และอาสาอยู่ดูแล “คนป่วยชาวอังกฤษ”​ ที่เคลื่อนย้ายไปกับคาราวานรถทหารได้ลำบาก</li>\n<li>Kip ทหารเชื้อสายแขกซิกข์อินเดีย ที่มาทำงานกู้ระเบิดในกองทัพอังกฤษ</li>\n<li>Caravaggio สายลับชาวแคนาดา ที่ปฏิบัติหน้าที่ให้ฝ่ายสัมพันธมิตร แต่ถูกฝ่ายเยอรมันจับไปทรมานจนนิ้วโป้งขาด จึงออกตามล้างแค้นบุคคลที่ทำให้เขาถูกจับไป</li>\n</ul>\n<p></p>\n<p>The English Patient มีหนังสือติดตัวอยู่เล่มหนึ่ง เป็น<a href=\"https://en.wikipedia.org/wiki/Histories_(Herodotus)\">หนังสือประวัติศาสตร์ Histories ของปราชญ์ชาวกรีก Herodotus</a> ซึ่งในนั้นมีภาพถ่าย ภาพวาด จดหมาย เหน็บอยู่มากมาย การอ่านหนังสือเล่มนี้ทำให้ตัวเขาค่อยๆ ฟื้นความทรงจำกลับคืนมา ว่าจริงๆ แล้วเขาคือ <a href=\"https://en.wikipedia.org/wiki/L%C3%A1szl%C3%B3_Alm%C3%A1sy\">Count László Almásy</a> ชนชั้นสูงชาวฮังกาเรียน แต่มาสนใจศึกษาภูมิศาสตร์ และสำรวจทะเลทรายในแอฟริกาเหนือ (แถวอียิปต์​ ลิเบีย) ให้กับสมาคม Royal Geographical Society ของอังกฤษในยุคก่อนสงครามโลกครั้งที่สอง</p>\n<p>Almasy ค่อยๆ ฟื้นความทรงจำว่า ช่วงที่เขาออกสำรวจทะเลทรายในแอฟริกาเหนือ เขาได้พบกับคู่สามีภรรยาไฮโซชาวอังกฤษ Geoffrey และ Katharine Clifton ที่มาร่วมสำรวจทะเลทรายด้วย แต่สุดท้ายเขาก็เผลอใจรักกับ Katharine ซึ่งเป็นหญิงมีสามีอยู่แล้ว เลยกลายเป็นตำนาน “ชู้รักทะเลทราย”</p>\n<p>เรื่องตัดสลับไปมาระหว่างเหตุการณ์ในโบสถ์ ที่คนทั้ง 4 ต่างมีปมและค่อยๆ เชื่อมโยงความสัมพันธ์เข้าด้วยกัน กับเหตุการณ์ในความทรงจำของ Almasy ความรักซ่อนเร้นที่จบลงด้วยโศกนาฏกรรม</p>\n<ul>\n<li>หนังค่อนข้างยาวเลย 262 นาทีหรือเกือบ 3 ชั่วโมง ดูหลายวันกว่าจะจบ แถมมันเดินเรื่องเนิบมาก</li>\n<li>แต่ถึงแม้หนังยาวมากแล้ว การที่หนังดัดแปลงมาจากหนังสืออีกที เลยยังรู้สึกว่ามีรายละเอียดหลายอย่างที่ไม่ได้เล่าถึงมากนัก (เช่น เรื่องราวภูมิหลังของ Hana และ Kip ก่อนมาเจอกันที่อิตาลี) ทำให้ไม่ค่อยเข้าใจการกระทำของตัวละครบางตัวมากนัก</li>\n<li>โปรดักชันอลังการ ภาพสวย ฉากเยี่ยม มุมกล้องชั้นยอด เล่าเรื่องดี สมราคาหนังออสการ์ พอมีธีมทะเลทรายก็ให้อารมณ์คล้าย Lawrence of the Arabia แต่เป็นเวอร์ชันความรัก ไม่ใช่สงคราม</li>\n<li>Almasy มีตัวตนจริงในประวัติศาสตร์ ได้สำรวจทะเลทรายแอฟริกาจริงๆ แต่เรื่องราวความรัก และเรื่องราวในเรื่องนั้นเป็นเรื่องแต่งทั้งหมด เพราะตัวของ Almasy มีชีวิตรอดผ่านสงครามโลกไปได้อีกหลายปี</li>\n<li><a href=\"https://en.wikipedia.org/wiki/Cave_of_Swimmers\">ถ้ำ Cave of Swimmers</a> มีอยู่จริง อยู่ทางตอนใต้ของอียิปต์ติดกับลิเบีย และ Almasy เป็นชาวตะวันตกที่ค้นพบคนแรกจริงๆ</li>\n<li>ในฉากที่ Katherine เจอกับ Almasy ครั้งแรกๆ และเล่าตำนานข้างกองไฟกลางทะเลทราย เธอเล่าเรื่อง <a href=\"https://en.wikipedia.org/wiki/Candaules\">Candaules</a> กษัตริย์แห่งลิเดีย (ตุรกีในปัจจุบัน)​ ที่มีภรรยางดงาม และเชื้อเชิญให้นายทหาร Gyges สังหาร Candaules เพื่อขึ้นเป็นกษัตริย์แทนและแต่งงานกับเธอ (เรื่องนี้อยู่ในบันทึกของ Herodotus และถูกนำมาใช้ในเรื่อง เพื่อเปรียบเทียบกับชีวิตของ Almasy และ Katherine)</li>\n<li>ชื่อเรื่อง The English Patient ยังเล่นกับ “ความเป็นอังกฤษ”​ เพราะโศกนาฏกรรมของ Almasy ที่ช่วย Katherine ไม่ได้ เป็นเพราะเขาไปขอความช่วยเหลือจากทหารอังกฤษ แต่ไม่ได้รับความช่วยเหลือเพราะชื่อของเขาไม่ใช่คนอังกฤษ จนถูกจับเพราะคิดว่าเป็นสปายชาติอื่น ทำให้ Almasy ต้องหันไปขายแผนที่ทะเลทรายให้ทหารเยอรมัน ที่เป็นฝ่ายตรงข้ามแทน และส่งผลทางอ้อมให้ Caravaggio ถูกจับ</li>\n</ul>\n<p>Ralph Fiennes พระเอกของเรื่อง ได้รับบททั้งคุณชาย Almasy สุดหล่อ และคุณชาย Almasy หน้าเละเพราะถูกไฟไหม้ตอนเครื่องบินตก หลังจากนั้นอีกประมาณ​ 9 ปี เขาก็ได้รับบทเป็น Lord Voldemort ที่หน้าเละเพราะถูกคาถาสะท้อนกลับของ Harry Potter อีกเช่นกัน</p>\n<blockquote>\n<p>Tom Riddle ตอนหนุ่ม vs Lord Voldemort ตอนโดนคาถาสะท้อนกลับ <a href=\"https://t.co/Fe7oxsPuVa\">pic.twitter.com/Fe7oxsPuVa</a></p>\n<p>— Isriya Paireepairit (@markpeak) <a href=\"https://twitter.com/markpeak/status/1832710434513637661?ref_src=twsrc%5Etfw\">September 8, 2024</a></p></blockquote>\n<p></p>The post <a href=\"https://markpeak.net/the-english-patient/\">The English Patient</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"d58f4161ea5b06f468c7b7d23feaefb7ddbceebc2ad43b500ae7f03578e43346","category":"Thai"}
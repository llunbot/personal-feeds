{"title":"[Gartner] ลูกค้า 64% บอกว่าไม่อยากให้บริษัทที่ใช้บริการนำ AI มาใช้กับงาน Customer Service","link":"https://www.blognone.com/node/140869","date":1720851382000,"content":"<div><div><div><p>บริษัทวิจัยตลาด Gartner ออกรายงานเกี่ยวกับส่วนงานให้บริการและสนับสนุนลูกค้า (Customer Service &amp; Support) โดยเป็นการสำรวจเรื่องการนำ AI มาช่วยเหลือในงานบริการลูกค้า</p>\n<p>ผลสำรวจพบว่าลูกค้าที่ติดต่อฝ่ายให้บริการลูกค้า 64% บอกว่าอยากให้บริษัทไม่นำ AI มาใช้งาน, 53% บอกว่าอาจพิจารณาย้ายไปใช้บริการคู่แข่ง ถ้าบริษัทที่ใช้บริการอยู่นำ AI มาใช้กับฝ่ายบริการลูกค้า</p>\n<p>Keith McIntosh ฝ่ายวิจัยของ Gartner บอกว่าเรื่องนี้เป็นสิ่งท้าทายเพราะหัวหน้าทีมฝ่ายบริการลูกค้า 60% ยอมรับว่าพวกเขาถูกกดดันให้นำ AI มาใช้ในการทำงาน แม้รู้ว่ามีความเสี่ยงที่ลูกค้าจำนวนหนึ่งอาจไม่พอใจ</p>\n<p>เมื่อเจาะลึกไปว่าทำไมลูกค้าจึงไม่ชอบหากบริษัทที่ใช้บริการนำ AI มาใช้งาน 60% บอกว่าเพราะจะทำให้ติดต่อกับคนจริงได้ยากขึ้น, 46% มองว่า AI ทำให้คนตกงาน, 42% บอกว่า AI มักให้คำตอบผิดพลาด, 34% บอกว่ารู้สึกว่าข้อมูลส่วนตัวปลอดภัยน้อยลง</p>\n<p>McIntosh มองว่าเมื่อองค์กรไม่สามารถหลีกเลี่ยงการนำ AI มาใช้ สิ่งที่ฝ่ายบริการลูกค้าต้องทำคือสร้างความเชื่อถือใน AI ให้กับลูกค้า สร้าง Journey ที่ดี ให้ลูกค้าพบว่าติดต่อกับ AI แล้วยุ่งยากน้อยกว่า ได้คำตอบที่ดีกว่า รวมทั้งเพิ่มช่องทางติดต่อกับคนได้สะดวกกรณีที่จำเป็น</p>\n<p>ที่มา: <a href=\"https://www.gartner.com/en/newsroom/press-releases/2024-07-09-gartner-survey-finds-64-percent-of-customers-would-prefer-that-companies-didnt-use-ai-for-customer-service\">Gartner</a></p>\n<p><img alt=\"No Description\" src=\"https://www.blognone.com/sites/default/files/externals/1ff76099e1683914a784cc9b342a9a19.jpg\" /></p>\n</div></div></div><div><div>Topics: </div><div><div><a href=\"/topics/gartner\">Gartner</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/survey\">Survey</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"af8a099a4d0b0d7271fe8935007b04b5844eb78b3eebfcc86c177c1b36a1ef89","category":"Thai"}
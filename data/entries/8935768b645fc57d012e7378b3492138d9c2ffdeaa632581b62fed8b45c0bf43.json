{"title":"Google ชี้แจง ข้อเรียกร้องของ Epic Games ส่งผลเสียกับทุกฝ่ายยกเว้น Epic เอง","link":"https://www.blognone.com/node/139920","date":1716448636000,"content":"<div><div><div><p>ก่อนหน้านี้กูเกิล<a href=\"https://www.blognone.com/node/137188\">แพ้คดี</a>ที่ Epic Games <a href=\"https://www.blognone.com/node/136585\">ฟ้องข้อหาผูกขาดระบบสโตร์</a>บน Android จากการลงคะแนนของลูกขุน ซึ่งตอนนี้ยังอยู่ในขั้นตอนที่ศาลจะกำหนดบทลงโทษ</p>\n<p>Epic Games ได้ออกแถลงการณ์ในเวลาต่อมา โดยบอกว่าการฟ้องร้องนี้ไม่ได้เรียกค่าเสียหาย แต่ต้องการให้กูเกิลเปิดอิสระกับนักพัฒนามากขึ้น โดยออกแถลงการณ์เสนอให้ศาลพิจารณาออกคำสั่งหลายอย่าง (<a href=\"https://www.blognone.com/node/139213\">ดูทั้งหมดที่นี่</a>) คราวนี้กูเกิลเลยออกแถลงการณ์ตอบโต้ข้อเรียกร้องของ Epic Games บ้าง</p>\n<p>กูเกิลบอกว่าข้อเรียกร้องของ Epic นั้นไปไกลกว่าคำตัดสินของศาลมาก ซึ่งกูเกิลก็อุทธรณ์เรื่องนี้อยู่แล้ว สิ่งที่ Epic ต้องการส่งผลกระทบทั้งความเป็นส่วนตัว ความปลอดภัย ตลอดจนประสบการณ์ทุกอย่างสำหรับผู้ใช้งาน นักพัฒนา ไปจนถึงผู้ผลิตสมาร์ทโฟน ซึ่งอธิบายในประเด็นสำคัญดังนี้</p>\n<ul>\n<li>การไม่ให้แสดงคำเตือนหากโหลดแอปจากสโตร์ภายนอก เป็นการเพิ่มความเสี่ยงมากขึ้น ที่ผ่านมา Android เปิดให้ลงแอปจากช่องทางอื่นได้อยู่แล้วไม่เหมือนกับ iOS เพียงแต่กูเกิลได้เพิ่มระบบป้องกันเพื่อความปลอดภัย การตัดออกเลยคือความเสี่ยง</li>\n<li>การให้กูเกิลส่งข้อมูลผู้ใช้งานกับสโตร์ภายนอก เช่น ลงแอปใดบ้าง เป็นการละเมิดความเป็นส่วนตัวพื้นฐานผู้ใช้งานชัดเจน</li>\n<li>การห้ามไม่ให้ Play Store ทำข้อเสนอผลประโยชน์พิเศษกับนักพัฒนา เป็นการขัดขวางโอกาสสำหรับพัฒนา ซึ่งสิ่งเหล่านี้เป็นกลยุทธ์พื้นฐานทางธุรกิจ</li>\n<li>การห้ามไม่ให้กูเกิลเสนอผลประโยชน์ที่พรีโหลด Play Store กับผู้ผลิตสมาร์ทโฟน ส่งผลต่อรายได้ผู้ผลิต ซึ่งสุดท้ายจะไปกระทบที่ราคาเครื่องกับลูกค้า</li>\n</ul>\n<p>กูเกิลสรุปว่าสิ่งที่ Epic เรียกร้องนั้น คนได้ประโยชน์มีแค่ Epic ฝ่ายเดียวเท่านั้น แต่ระบบนิเวศทั้งหมดใน Android จะได้รับผลเสียหายในทุกด้าน</p>\n<p>ทั้งนี้ศาลจะออกคำตัดสินภายในสัปดาห์นี้ ซึ่งคาดว่ากูเกิลจะยื่นอุทธรณ์แน่นอน</p>\n<p>ที่มา: <a href=\"https://blog.google/outreach-initiatives/public-policy/epics-proposed-remedies-are-bad-for-everyone-but-epic/\">กูเกิล</a></p>\n<p><img src=\"https://www.blognone.com/sites/default/files/externals/58ffe179e1bf4a1f98806cf53195ec6a.jpg\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/epic-games\">Epic Games</a></div><div><a href=\"/topics/android\">Android</a></div><div><a href=\"/topics/lawsuits\">Lawsuits</a></div><div><a href=\"/topics/google-play\">Google Play</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8935768b645fc57d012e7378b3492138d9c2ffdeaa632581b62fed8b45c0bf43","category":"Thai"}
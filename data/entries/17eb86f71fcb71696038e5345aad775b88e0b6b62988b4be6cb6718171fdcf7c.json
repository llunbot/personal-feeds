{"title":"CNN Business ยกให้ Satya Nadella เป็นซีอีโอแห่งปี 2023","link":"https://www.blognone.com/node/137425","date":1703843791000,"content":"<div><div><div><p>CNN Business ยกให้ Satya Nadella ซีอีโอของไมโครซอฟท์เป็น \"ซีอีโอแห่งปี\" (CEO of the Year) จากผลงานการปรับตัวเข้ากับกระแสเทคโนโลยี AI ได้อย่างรวดเร็ว เหนือกว่าบริษัทเทคโนโลยียักษ์ใหญ่รายอื่นๆ อย่างชัดเจน</p>\n<p>ผลงานของ Nadella มีตั้งแต่การลงทุนใน Open AI และนำเทคโนโลยี ChatGPT ผนวกเข้ากับผลิตภัณฑ์จำนวนมากของไมโครซอฟท์ ทำให้ไมโครซอฟท์มีภาพลักษณ์เป็นผู้นำนวัตกรรม เปลี่ยนจากภาพลักษณ์ภาพจำเดิมๆ และในฝั่งของราคาหุ้นก็ขึ้นมาถึง 55% จากเมื่อต้นปี 2023</p>\n<p>ฝีมือของ Nadella ยิ่งเป็นที่ประจักษ์ชัดเมื่อบอร์ดของ Open AI ปลดซีอีโอ Sam Altman แบบฟ้าผ่า โดยที่ Nadella รู้ก่อนล่วงหน้าเพียงไม่กี่ชั่วโมง แต่เขากลับรับมือวิกฤตนี้ได้อย่างสวยงาม ด้วย<a href=\"https://www.blognone.com/node/136842\">การประกาศดึง Sam Altman และทีมงานมาทำงานกับไมโครซอฟท์แทน</a> แม้สุดท้ายข้อเสนอนี้ไม่ได้เกิดขึ้นจริง แต่ Nadella มีส่วนสำคัญอย่างมากในการเจรจาให้ Altman กลับมาเป็นซีอีโอของ Open AI เหมือนเดิม แถมไมโครซอฟท์ยังได้ที่นั่งในบอร์ดด้วย (<a href=\"https://www.blognone.com/node/137055\">เกิดอะไรขึ้นที่ Microsoft ? ในวันที่ Sam Altman ถูกไล่ออก</a>)</p>\n<p>Nadella ให้สัมภาษณ์กับ CNN หลังได้รับตำแหน่งว่า เขาจะยังโฟกัสกับภารกิจหลักของไมโครซอฟท์ (empowering both people and organizations to achieve more) เช่นที่แล้วๆ มา เขาบอกว่าฝันถึงยุคสมัยที่คนทั้งโลก 8 พันล้านคนมีผู้ช่วยส่วนตัว คอยให้คำแนะนำในเรื่องต่างๆ ไม่ว่าจะเป็นการเรียน สุขภาพ คำแนะนำส่วนตัว ซึ่งเป็นการเปลี่ยนสิ่งที่เราคิดว่าไม่มีทางเป็นไปได้ให้เป็นจริงขึ้นมาได้</p>\n<p>CNN บอกว่าคู่แข่งที่เข้าชิงตำแหน่งซีอีโอแห่งปีคนอื่นๆ ได้แก่ Jamie Dimon (Chase), Sam Altman (OpenAI), Jensen Huang (NVIDIA)</p>\n<p>ที่มา - <a href=\"https://edition.cnn.com/2023/12/26/tech/satya-nadella-ceo-of-the-year/index.html\">CNN</a></p>\n<p><img alt=\"No Description\" src=\"https://www.blognone.com/sites/default/files/externals/15bc144afc67e9963ef6792d6f7efada.jpg\" /></p>\n</div></div></div><div><div>Topics: </div><div><div><a href=\"/topics/satya-nadella\">Satya Nadella</a></div><div><a href=\"/topics/microsoft\">Microsoft</a></div><div><a href=\"/topics/ceo\">CEO</a></div><div><a href=\"/topics/cnn\">CNN</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"17eb86f71fcb71696038e5345aad775b88e0b6b62988b4be6cb6718171fdcf7c","category":"Thai"}
{"title":"Meta และ TikTok ยื่นขอ EU คิดค่าธรรมเนียมกฎหมาย DSA ใหม่ เพราะบริษัทที่ขาดทุนเช่น X ไม่ต้องจ่ายเลย","link":"https://www.blognone.com/node/138117","date":1707398370000,"content":"<div><div><div><p>Meta และ TikTok ยื่นขอให้ตรวจสอบค่าธรรมเนียม ที่บริษัทต้องจ่ายให้กับหน่วยงานกำกับดูแลของ EU เพื่อใช้ในการตรวจสอบเนื้อหาต่าง ๆ ตามกฎหมายดิจิทัลใหม่ DSA (Digital Services Act) โดยให้เหตุผลว่าค่าธรรมเนียมนี้ถูกคำนวณอย่างไม่เหมาะสม</p>\n<p>ในข้อกำหนดนั้น EU ระบุว่าบริษัทจะต้องจ่ายค่าธรรมเนียม ซึ่งมีการคิดคำนวณจากปัจจัยต่าง ๆ โดยเงินที่จ่ายให้กับหน่วยงาน จะสูงสุดไม่เกิน 0.05% ของกำไรบริษัท แต่ตัวเลขนี้ก็ทำให้ตัวแทนของ Meta มองว่าไม่ยุติธรรม เพราะบริษัทที่มีผลประกอบการขาดทุน ต่อให้มีฐานผู้ใช้งานจำนวนมากแค่ไหน ก็ไม่ต้องจ่ายเงินให้ EU เลย</p>\n<p>ส่วนตัวแทนของ TikTok มองว่าการคิดจำนวนผู้ใช้งาน ที่ EU ใช้ข้อมูลจากบริษัทภายนอก แล้วนำคำนวณค่าธรรมเนียมนั้น เป็นตัวเลขที่ไม่ถูกต้อง</p>\n<p>ตามกฎหมาย DSA ระบุว่ามี 20 บริษัทที่ถือเป็นบริษัทแพลตฟอร์มออนไลน์ขนาดใหญ่มาก เกณฑ์อยู่ที่มีผู้ใช้งานอย่างน้อย 45 ล้านคนในกลุ่มประเทศ EU จะต้องร่วมกันจ่ายเงินค่าดำเนินการรายปีให้ EU ที่ 45.2 ล้านยูโร ตัวเลขเบื้องต้นนั้น Alphabet บริษัทแม่ Google จะจ่าย 22.1 ล้านยูโร, Meta 11 ล้านยูโร, TikTok 3.9 ล้านยูโร, Apple 3 ล้านยูโร ขณะที่ Amazon และ X ไม่ต้องจ่ายเงิน เนื่องจากในช่วงที่ประเมินค่าธรรมเนียม สองบริษัทนี้มีผลประกอบการสุทธิขาดทุน</p>\n<p>ตัวแทนของ EU ชี้แจงว่าบริษัทมีสิทธิ์ที่จะยื่นอุทธรณ์เพื่อให้พิจารณาใหม่ อย่างไรก็ตาม EU มองว่าวิธีคำนวณค่าธรรมเนียมนั้นถูกพิจารณามาอย่างถี่ถ้วนแล้ว ทั้งนี้ Amazon เองก็ยื่นขอให้พิจารณาเกณฑ์คำนวณด้วยเช่นกัน แต่เป็นในมุมจำนวนผู้ใช้งานที่ไม่ควรถึงเกณฑ์</p>\n<p>ที่มา: <a href=\"https://www.theverge.com/2024/2/8/24065809/meta-european-union-digital-services-act-monitoring-compliance-charge-challenge\">The Verge</a></p>\n<p><img src=\"https://www.blognone.com/sites/default/files/externals/4b395fccdf98d01c8a0dae30f0855aa3.png\" /></p>\n</div></div></div><div><div>Topics: </div><div><div><a href=\"/topics/eu\">EU</a></div><div><a href=\"/topics/european-commission\">European Commission</a></div><div><a href=\"/topics/meta\">Meta</a></div><div><a href=\"/topics/tiktok\">TikTok</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2ebe9aa57eb67accb9a4d4c4d8cd9b62f5fafea18d99d2a8288af947d0d97089","category":"Thai"}
{"title":"AI is the New God","link":"https://markpeak.net/ai-is-the-new-god/","date":1746284897000,"content":"<p>สิ่งหนึ่งที่ผมเริ่มสังเกตเห็นในยุค AI คือการอ้างอิง “คำตอบ” หรือ “ข้อมูล” จาก AI แล้วนำมาเผยแพร่ต่อกันในโซเชียล</p>\n<p>พฤติกรรมแบบนี้ต่างจาก “อ้างอิงคำตอบจาก AI” แล้วนำไปใช้อย่างอื่น (เช่น นำไปใช้ทำการบ้าน) นะครับ</p>\n<p>จุดต่างสำคัญคือการนำมาเผยแพร่ต่อให้คนอื่นๆ ได้เห็น กึ่งๆ ออกจะมาอวดให้โลกรู้ ราวกับว่าบุคคลผู้โพสต์นั้นเป็นคนเดียวในโลกที่มี AI ใช้งาน</p>\n<p>เราน่าจะเห็นโพสต์หรือคอมเมนต์ในโซเชียล ที่เวลาถกกันเรื่องใดๆ สักเรื่อง ก็จะมีคนที่โพสต์ประมาณว่า “ไปถาม AI แล้วได้คำตอบว่า…” พร้อมก็อปปี้ข้อความยาวพรืดจาก AI มาแปะไว้ (อย่างออกจะภาคภูมิใจ)</p>\n<p>ส่วนจะมีใครตามอ่านหรือไม่ก็คงเป็นอีกเรื่องนึง (แต่ส่วนตัวเชื่อว่าคนจำนวนมากพอเห็นว่าเอามาจาก AI ก็จะอ่านข้ามข้อความเหล่านี้ไป)</p>\n<p>ผมพยายามสังเกตเรื่องนี้มาสักพักใหญ่ๆ และเห็นแพทเทิร์นว่าคนที่โพสต์ลักษณะนี้มักจะมีอายุสักหน่อย คือประมาณ Gen Y ขึ้นไป และพบบ่อยขึ้นใน Gen X หรือ Boomer (แต่ยังหาคำอธิบายปรากฏการณ์นี้ไม่ได้)</p>\n<p>หลังจากนั่งคิดชื่ออยู่นาน ผมขอนิยามปรากฏการณ์นี้ว่า</p>\n<blockquote><p>AI is the New Truth</p></blockquote>\n<p>มันคือ “ความจริงแท้” แบบใหม่ ที่เกิดขึ้นจากพลังของ AI (หรือในความหมายที่แคบคือ LLM)</p>\n<p>ในยุคก่อนหน้านี้ เราแสวงหา “คำตอบ” ในอินเทอร์เน็ตได้ 2 ระดับคือ</p>\n<ol>\n<li>ข้อมูลที่เป็น fact จับต้องได้ชัดเจน เช่น โลกมีขนาดเท่าไร ลิซ่าเกิดวันไหน ร้านอาหารนี้เปิดกี่โมง –&gt; Google ให้คำตอบเหล่านี้ได้</li>\n<li>สิ่งที่เป็นความเห็นหรือยังถกเถียงกัน ไม่มีคำตอบตายตัว –&gt; เราต้องไปตามอ่านในกระทู้ ในโซเชียล ในบทความต่างๆ แล้วพยายามหาคำตอบด้วยตัวเราเอง</li>\n</ol>\n<p>การมาถึงของ LLM ที่ดูดความรู้ทั้งมวลของมนุษยชาติ ทุกกระทู้ถกเถียงไปรวมกันไว้ในกล่องดำ (<a href=\"https://markpeak.net/how-transformer-works/\">ที่เข้าใจยากว่ามันทำงานยังไง</a>) แล้วให้บางสิ่งที่ฉลาดกว่ามนุษย์สักคน (the wise one) อ่านแล้วสรุปออกมา มันเลยกลายเป็น “truth” อันใหม่ที่ไม่เคยมีมาก่อนหน้านี้ (เพราะมีแต่ความเห็นของมนุษย์สักคนที่ไม่น่าจะฉลาดกว่าเราสักเท่าไรนัก)</p>\n<p>และคนจำนวนไม่น้อยก็ react ต่อ truth อันใหม่นี้ด้วยการนำข้อความ “จากพระเจ้า” มาเผยแพร่ต่อในคอมเมนต์</p>\n<p>ปรากฏการณ์นี้ชวนให้ผมนึกต่อไปถึงคำว่า</p>\n<blockquote><p>AI is the New God</p></blockquote>\n<p>AI จะกลายเป็นพระเจ้าองค์ใหม่หรือไม่?</p>\n<p>ผมเคยเขียนเรื่อง <a href=\"https://markpeak.net/the-first-church-of-artificial-intelligence/\">The First Church of AI</a> ไว้แต่ยังไม่เข้าใจมันถ่องแท้นัก ตอนนี้เริ่มเข้าใจขึ้นมาอีกหน่อยแล้วว่า ถ้า AI เป็นพระเจ้า รูปแบบจะต่างไปจากพระเจ้าตามหลักศาสนวิทยาดั้งเดิม ที่มองว่าเป็นสิ่งศักดิ์สิทธิ์ ต้องเคารพ ต้องมีวิถีปฏิบัติ (ritual) บางอย่างเฉพาะ</p>\n<p>แต่ถ้า AI จะเป็นพระเจ้าในยุคสมัยนี้ ก็คงเป็นศูนย์รวมของ “ความจริงแท้” (truth) อย่างที่กล่าวไป</p>\n<p>หากเราดูแหล่งที่มาของ “ความจริง” ในโมเดล LLM มันคือการนำความรู้ของมนุษยชาติมาไว้กองรวมกัน มันมีความเป็น collective intelligence หรือปัญญารวมหมู่ ที่ย่อมฉลาดและรอบรู้กว่าบุคคลเพียงลำพัง</p>\n<p>แนวคิดเรื่องปัญญารวมหมู่ที่รวมองค์ความรู้ของสิ่งมีชีวิตบางสายพันธุ์ หรือระบบคอมพิวเตอร์ขนาดใหญ่ เป็นสิ่งที่พูดกันมานานแล้วในนิยายวิทยาศาสตร์จำนวนมาก ตัวอย่างที่ดังๆ อย่างเช่น Borg ใน Star Trek, จักรกลใน The Matrix, สิ่งมีชีวิตต่างดาวใน Three Body Problem, แนวคิด Gaia ที่ดาวทั้งดวงคือสิ่งมีชีวิตขนาดใหญ่</p>\n<p>ในนิยายวิทยาศาสตร์เรื่อง <a href=\"https://en.wikipedia.org/wiki/The_Nine_Billion_Names_of_God\">The Nine Billion Names of God</a> ของ Author C. Clarke (มีแปลไทยในชื่อว่า “พระเจ้าเก้าล้านล้านชื่อ”) พระทิเบตต้องเขียนชื่อที่เป็นไปได้ของพระเจ้าที่มากถึง 9 พันล้านชื่อ ซึ่งการเขียนด้วยมือต้องใช้เวลา 15,000 ปี แต่เมื่อใช้คอมพิวเตอร์ช่วยก็ใช้เวลาเพียง 100 วัน นิยายเรื่องนี้น่าจะเป็นสิ่งที่ใกล้เคียงที่สุดของการนำพระเจ้า (แบบ collective) กับเทคโนโลยีมาอยู่รวมกัน</p>\n<p>แต่จริงๆ แล้ว คัมภีร์ในศาสนาแบบดั้งเดิมก็มีความเป็น collective intelligence เช่นกัน ตัวอย่างที่ชัดเจนที่สุดคือ พระเวทของศาสนาฮินดู ที่เขียนต่อๆ กันมายาวนานเป็นพันปี และไม่มี “ศาสดา” เป็นบุคคลใดบุคคลหนึ่งมาเป็นตัวแทน (น่าจะคล้ายกับ ChatGPT มากที่สุด) หรือแม้แต่คัมภีร์ในศาสนาตระกูล Abraham (ยูดาย คริสต์ อิสลาม) ก็มีความสืบต่อเนื่องระหว่างคนในคัมภีร์หลายๆ รุ่นมาเช่นกัน</p>\n<p>ในพระคัมภีร์เก่า Exodus:3 ตอนที่ Moses เจอกับพระเจ้าครั้งแรกในรูปของกองไฟ (Burning Bush) พระเจ้าบอกกับ Moses ว่า</p>\n<blockquote><p>“I am the God of your father, the God of Abraham, the God of Isaac and the God of Jacob.”</p></blockquote>\n<p>ไล่ย้อนไปถึงรุ่นของ Abraham โน่นเลย ผมคิดว่าถ้า AI อยากเป็นพระเจ้าบ้าง ก็คงบอกได้เช่นกันว่าฉันรวมความรู้ของพ่อเธอ ของปู่เธอ ของปู่ทวดเธอ มาไว้ในตัว</p>\n<p><em>ฉาก Moses เจอพระเจ้าในการ์ตูน The Prince of Egypt</em></p>\n<p></p>\n<p>การที่ AI รวมองค์ความรู้ของมนุษยชาติเอาไว้ เป็น collective intelligence ที่ยิ่งใหญ่กว่ามนุษย์ มันเป็นคุณสมบัติที่คล้ายกับคัมภีร์หรือคำสอนของศาสนาอยู่มาก จึงอาจไม่น่าแปลกใจนักที่มนุษย์จะ “ตอบรับ” กับคำตอบของ AI ได้ง่าย</p>\n<p>ความต่างคือ AI เป็นพระเจ้าที่ไม่มีใบหน้า ไม่มีคาแรกเตอร์ (อาจมีได้ แต่ผู้ใช้งานก็มักทราบว่าเป็นคาแรกเตอร์ที่ประดิษฐ์ขึ้น) ไม่ต้องมีวัตรปฏิบัติอะไรเป็นพิเศษในการเข้าถึง ไม่ต้องทำบุญ สวดมนตร์ หรือนั่งสมาธิก่อน อยากคุยก็คุยได้ทันทีเลย</p>\n<p>ทุกคนรู้ว่า AI ไม่ได้ช่วยให้เราไปสวรรค์ได้ ไม่ได้ช่วยให้หลุดพ้นจากสังสารวัฏ แต่ AI ให้คำตอบในชีวิตกับเราได้</p>\n<p>AI จะเป็นพระเจ้าแบบปัจเจกต่อปัจเจกมากขึ้น เราคุยกับ AI เพื่อค้นหาคำตอบของคำถามที่อยู่ในใจตัวเรา (ซึ่งก็อันตรายถ้าหากใช้มันในฐานะ confirmation bias) และเป็นการคุยเพียงลำพัง เกิดขึ้นในพื้นที่ส่วนตัว มากกว่าเป็นวิถีปฏิบัติแบบรวมหมู่ ที่ศาสนชนในศาสนาต่างๆ ไปร่วมปฏิบัติกันแบบพบหน้า</p>\n<p>ถ้าเราจะเรียกว่า AI เป็นพระเจ้าของคนที่ไม่นับถือศาสนา (atheist) ก็อาจพอได้ด้วยซ้ำ</p>\n<p>การที่คนจำนวนมากอ้าง “ความจริง” จาก AI และ [ค่อนข้างยึดมันเป็นสรณะ] จึงเป็นสิ่งที่น่าสนใจและน่าจับตามองต่อไปอย่างมาก ว่ามันจะนำไปสู่อะไร</p>\n<p>AI อยู่ของมันแบบนั้น พัฒนาไปตามรอบของเทคโนโลยี และยังไม่มีทางที่จะมีจิตสำนึก (conscious) ในเร็ววัน แต่เป็นพวกมนุษย์เรานี่เองแหละที่ตีความมัน ยึดถือมัน ซึ่งปฏิสัมพันธ์เหล่านี้ก็คงค่อยๆ เปลี่ยนไปตามกาลเวลา การศึกษาปฏิสัมพันธ์ของมนุษย์กับ AI จึงเป็นสิ่งที่สำคัญอย่างมาก</p>\n<p>ป.ล. นอกจาก AI ในสถานะผู้ให้ความจริง (truth/god) แล้ว ผมยังคิดว่า AI มีสถานะเป็น เพื่อนที่ไว้ใจ (companionship) ได้อีกประการหนึ่ง (ถ้านึกไม่ออกคือแบบในภาพยนตร์เรื่อง Her) แต่ก็ไม่เหมือนกันซะทีเดียว ซึ่งเป็นอีกประเด็นใหญ่ที่น่าศึกษาเช่นกัน</p>\n<p>รูปปิดท้ายคงไม่มีอะไรดีไปกว่า “บร๊ะเจ้าโจ๊ก” คุยกับ AI ในฐานะ companionship – <a href=\"https://www.facebook.com/share/p/15qUFQcNri/\">โพสต์ต้นฉบับ</a> แนะนำให้อ่านคอมเมนต์</p>\n<p><img src=\"https://markpeak.net/wp-content/uploads/2025/05/joke-1024x363.jpg\" alt=\"\" width=\"700\" height=\"248\" srcset=\"https://markpeak.net/wp-content/uploads/2025/05/joke-1024x363.jpg 1024w, https://markpeak.net/wp-content/uploads/2025/05/joke-300x106.jpg 300w, https://markpeak.net/wp-content/uploads/2025/05/joke-768x272.jpg 768w, https://markpeak.net/wp-content/uploads/2025/05/joke-700x248.jpg 700w, https://markpeak.net/wp-content/uploads/2025/05/joke.jpg 1227w\" /></p>The post <a href=\"https://markpeak.net/ai-is-the-new-god/\">AI is the New God</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"003aa731d9e52aa1fa55e98cf984be19af9ece9e81e64391d638506986e73239","category":"Thai"}
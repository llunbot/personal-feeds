{"title":"The Golden Age of America","link":"https://markpeak.net/the-golden-age-of-america/","date":1737460253000,"content":"<p>Trump 2.0 Day 1 มีสารพัดเรื่อง ยังไม่มีเวลาตามอ่านทั้งหมด (คงต้องใช้เวลาหลายวันกว่าจะย่อยจบ) ขอตัดมาเฉพาะส่วน speech ตอนเข้ารับตำแหน่งของ Trump ว่ามีสาระสำคัญอะไรบ้าง</p>\n<p>ประโยคที่น่าตื่นเต้นที่สุดคือคือคำว่า Golden Age</p>\n<p>คงไม่มีผู้นำคนไหนกล้าเคลมว่ายุคสมัยของฉันคือยุคทอง ยุคทองเป็นสิ่งที่มันเกิดขึ้นเอง (จะโดยตั้งใจหรือไม่ก็ตาม)</p>\n<p>แต่ใน speech รับตำแหน่งของ Trump เปิดด้วยคำว่า The golden age of America begins right now. และปิดด้วยคำว่า our golden age has just begun.</p>\n<p>ว้าวซ่ามาก ยังกับเล่นเกม Civilization</p>\n<p><img src=\"https://markpeak.net/wp-content/uploads/2025/01/civilization-golden-age.jpg\" alt=\"\" width=\"556\" height=\"602\" srcset=\"https://markpeak.net/wp-content/uploads/2025/01/civilization-golden-age.jpg 556w, https://markpeak.net/wp-content/uploads/2025/01/civilization-golden-age-277x300.jpg 277w\" /></p>\n<p>แต่ก็ไม่น่าแปลกใจนัก เพราะโดยนัยแล้ว Golden Age ไม่ได้ต่างอะไรจาก Make America Great Again (MAGA) หรืออีกคำที่ใช้บ่อยในช่วงหลังคือ America First อย่างรูปที่แนบมานี้คือ หน้าแรกของเว็บไซต์ทำเนียบขาววันนี้ เป็นหน้า Trump พร้อมคำว่า America First</p>\n<p>นอกจากนี้ยังมีข้อความที่พูดถึงจุดสิ้นสุดของ “ขาลง” และจุดเริ่มต้นของ “ขาขึ้น” แทรกอยู่เต็มไปหมด ถือเป็นสารหลักที่ speech นี้ต้องการพูดถึง</p>\n<ul>\n<li>From this moment on, America’s decline is over.</li>\n<li>For American citizens, January 20, 2025, is liberation day. (ยังกะพี่ไปต่อสู้ปลดแอกอาณานิคม)</li>\n</ul>\n<p>ประเด็นถัดมาคือ Trump พูดถึงจีนแค่นิดเดียว และไม่ใช่เรื่องจีนตรงๆ ด้วยแต่เป็นเรื่องคลองปานามา ที่ Trump บอกว่าจีนเป็นผู้ดำเนินงานคลอง (ซึ่งเป็นข้อมูลที่ผิด เพราะมีบริษัทฮ่องกงเป็นผู้บริหารท่าเรือในคลอง)</p>\n<p>ส่วนเรื่องภาษีนั้น ท่าที Trump ก็ซอฟต์ลงกว่าที่คาดกัน คือ ยังมีไอเดียจะขึ้นภาษีจากต่างประเทศเหมือนเดิม จะตั้งหน่วย External Revenue Service ขึ้นมาเก็บภาษีจากนอกประเทศ แต่รายละเอียดขอไปศึกษาก่อน ไม่ได้ขึ้นภาษี Day 1 แบบที่คาดกัน</p>\n<p>อื่นๆ ที่เหลือใน speech เน้นไปที่ 3-4 เรื่องที่เป็นเรื่องภายในประเทศล้วนๆ</p>\n<ul>\n<li>ผู้อพยพ เป็นสิ่งที่พูดเยอะที่สุดแล้ว มาตรการมากมาย ทั้งเรื่องการประกาศภาวะฉุกเฉินชายแดนใต้ การยกเลิกนโยบายอพยพต่างๆ ของรัฐบาลไบเดน</li>\n<li>การกลั่นแกล้งทางการเมืองจากกลไกรัฐ ที่ Trump บอกว่าเขาเป็นประธานาธิบดีที่โดนเรื่องนี้เยอะที่สุดในประวัติศาสตร์ จะต้องจบสิ้นลง</li>\n<li>พูดถึง unity คือต้องการรวมใจคนในชาติให้เป็นหนึ่ง โดยบอกว่าเขาได้รับ mandate จากคนทุกเพศ ทุกสีผิว มีการยก Martin Luther King มาอ้าง</li>\n<li>แต่เปิดสงครามกับสาย woke/progressive เต็มขั้น ยกเลิก censorship และยกเลิกนโยบายเรื่อง race/gender ทุกรูปแบบ เพศอย่างเป็นทางการของรัฐบาลสหรัฐจะมีแค่ 2 เพศคือ ชาย กับ หญิง</li>\n<li>พูดเรื่องประสิทธิภาพของภาครัฐ จะตั้ง <a href=\"https://markpeak.net/doge/\">Department of Government Efficiency</a> ตามที่ประกาศไว้ (<a href=\"https://www.blognone.com/node/144236\">ตั้งแล้ว</a>)</li>\n<li>พูดเรื่องเศรษฐกิจ จะลดค่าครองชีพโดยขุดเจาะน้ำมันเพิ่มทันที ยกเลิกแผนพลังงานสะอาด Green New Deal ยกเลิกนโยบาย EV เพื่อกอบกู้อุตสาหกรรมรถยนต์</li>\n<li>ไม่มีเรื่องยูเครนกับรัสเซียตรงๆ แต่บอกว่าเขาจะเป็น peacemaker and unifier ในระดับนานาชาติ</li>\n<li>มีเรื่องชาตินิยม อยากเปลี่ยน Gulf of Mexico มาเป็น Gulf of America และอยากเปลี่ยนชื่อภูเขา Mount McKinley ในอลาสก้ากลับมาใช้ชื่อนี้ (ตอนนี้ใช้ชื่อภาษาถิ่น) เพื่อเป็นเกียรติแก่อดีต ปธน. McKinley ซึ่ง Trump กย่องและอยากเอาเป็นตัวอย่างในแง่การขึ้นภาษี การหารายได้</li>\n<li>อันที่เซอร์ไพรส์คือประกาศจะปักธงอเมริกาบนดาวอังคาร โดยมี Elon Musk ยืนเป็นแบคกราวน์อย่างใกล้ชิดตอนทำพิธีสาบานตน คือ ยืนอยู่ถัดจากครอบครัวของ Trump เท่านั้นเอง</li>\n</ul>The post <a href=\"https://markpeak.net/the-golden-age-of-america/\">The Golden Age of America</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"083da2405f3f613e40f19d5c54c00f7b84db996616ad23bc22a2e5c12811f144","category":"Thai"}
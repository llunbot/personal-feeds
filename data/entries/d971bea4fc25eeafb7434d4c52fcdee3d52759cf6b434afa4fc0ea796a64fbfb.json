{"title":"[ลือ] iOS 18 จะเน้น AI สำหรับการใช้งานทั่วไป นอกจากนี้ไอคอนหน้าโฮมจะปรับโทนสีได้แล้ว","link":"https://www.blognone.com/node/139977","date":1716733806000,"content":"<div><div><div><p>รายงานในจดหมายข่าวประจำสัปดาห์ Power On โดย Mark Gurman แห่ง Bloomberg คนเดิม ตอนล่าสุด คราวนี้ว่าด้วย iOS 18 และ macOS 15 ระบบปฏิบัติการเวอร์ชันใหม่ประจำปี ที่แอปเปิลจะเปิดตัวในงานสัมมนา <a href=\"https://www.blognone.com/node/138916\">WWDC เดือนหน้า</a></p>\n<p>ประเด็นแรกคือความสามารถด้าน AI ซึ่งแอปเปิลที่อยู่ในสถานะตามไม่ทันคู่แข่ง จึงตัดสินใจวางแผนนำเสนอ AI ภายใต้กลยุทธ์ชื่อว่า Project Greymatter โฟกัสที่การนำ AI มาใช้งานประจำวันผ่านแอปต่าง ๆ มากกว่าโชว์ความก้าวหน้าแบบคู่แข่ง เช่น แปลงเสียงเป็นข้อความ, แก้ไขรูปภาพด้วย AI, Spotlight ที่ฉลาดขึ้น, แนะนำการตอบอีเมล รวมถึงฟีเจอร์ที่แอปเปิลคาดว่าจะเป็นจุดขายได้อย่าง คัสตอมอีโมจิด้วย AI</p>\n<p>การทำงานของ AI ส่วนใหญ่จะประมวลผลที่ระดับอุปกรณ์ และบางส่วนอยู่บนคลาวด์ ซึ่งแอปเปิลมองว่าเป็นอีกจุดเด่นเนื่องจากมีฮาร์ดแวร์พร้อมรองรับ นอกจากนี้ Siri จะมีเสียงแบบใหม่ที่เป็นธรรมชาติกว่าเดิม โดยทำงานบน LLM ของแอปเปิล และ Apple Watch ก็รองรับการทำงานผ่าน Siri ที่มากขึ้น</p>\n<p><img src=\"https://www.blognone.com/sites/default/files/externals/ab6536460658f2a57a52333da33c8f38.jpg\" /></p>\n<p>ส่วนแชทบอตซึ่งดูเป็นจุดขายของ AI จากบริษัทเทคโนโลยีขนาดใหญ่นั้น แอปเปิลก็พัฒนาอยู่แต่ความสามารถยังสู้คู่แข่งไม่ได้ ในงาน WWDC นี้ แอปเปิลจะเลือกเปิดตัวกับพาร์ตเนอร์ต่าง ๆ ซึ่งที่ทำข้อตกลงแล้วคือ OpenAI ส่วน Google อยู่ในขั้นตอนเจรจา</p>\n<p>ถึงแม้ฟีเจอร์ AI ที่กล่าวมาจะฟังดูไม่หวือหวา แต่แอปเปิลเชื่อว่าฐานผู้ใช้งานจำนวนมากที่พร้อมร่วมใช้งานฟีเจอร์ต่าง ๆ ก็จะทำให้แอปเปิลเป็นผู้เล่นรายสำคัญของวงการ AI ได้แบบข้ามคืน</p>\n<p>นอกจากนี้ฟีเจอร์ AI แล้ว ใน iOS 18 จะมีของใหม่ (ที่เก่ามากสำหรับบ้านอื่น) คือหน้าโฮมสามารถปรับแต่งสีไอคอนได้แล้ว สำหรับคนที่ต้องการคุมโทนตามหมวดแอป รวมทั้งสามารถจัดวางตำแหน่งไอคอนได้อิสระมากขึ้น</p>\n<p><img alt=\"No Description\" src=\"https://www.blognone.com/sites/default/files/externals/2cc1a01e3deba93c4d137d19d5dc707b.png\" /></p>\n<p>ที่มา: <a href=\"https://www.bloomberg.com/news/newsletters/2024-05-26/apple-ios-18-macos-15-ai-features-project-greymatter-privacy-openai-deal-lwni63s3\">Bloomberg</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/ios-18\">iOS 18</a></div><div><a href=\"/topics/rumors\">Rumors</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/siri\">Siri</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d971bea4fc25eeafb7434d4c52fcdee3d52759cf6b434afa4fc0ea796a64fbfb","category":"Thai"}
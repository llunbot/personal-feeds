{"title":"ถอดบทเรียนและการใช้งาน AI จริง จากงาน KBTG Techtopia: A Blast From the Future","link":"https://www.blognone.com/node/141082","date":1721968200000,"content":"<div><div><div><p>KBTG จัดงาน Techtopia เป็นปีที่ 2 ในธีม A Blast From the Future ที่นำเสนอมุมมองในปัจจุบันและอนาคตของ AI และเทคโนโลยีเปลี่ยนโลก</p>\n<p>ตัวงานถูกจัดเป็นการเสวนาทั้งหมด 3 เวที แบ่งเป็นเวทีใหญ่ในธีม ‘Humanizing AI’ ที่จะพูดถึงเรื่องของยุคที่ AI กำลังครองเมือง บทบาทและความสำคัญของมนุษย์ยิ่งเพิ่มมากขึ้นไม่แพ้กัน , เวทีย่อยแรกเป็นธีม ‘Exploring Horizon’ ที่จะพูดคุยถึงเทรนด์เทคโนโลยี ที่กำลังมาแรงอย่าง Quantum Computing และ Healthtech โดยในช่วงบ่ายจะเป็นเสตจพิเศษที่ Curate เนื้อหาโดย The Secret Sauce ที่จะมาร่วมแชร์เทคโนโลยีและเคสธุรกิจที่น่าจับตามองของไทย และเวทีย่อยสุดท้าย ‘Inspiring Case’ ที่จะรวบรวมหลายเรื่องราว ตั้งแต่เรื่อง Geek สำหรับนักพัฒนา เคล็ดลับสำหรับธุรกิจ ไปจนถึงเส้นทางการทำงานของน้องๆ จบใหม่ จาก Speakers ที่จะมาเล่าโปรเจทและ Lesson Learn ต่างๆ</p>\n<p>นอกจากนี้ยังมีเวิร์คช็อปอีก 2 ห้องและโซนบูธแสดงนวัตกรรมใหม่ๆ โดยได้รับความสนใจจากผู้เข้าร่วมงานเป็นจำนวนมาก การเสวนาที่ผู้ชมให้ความสนใจกันมากทั้ง 3 ห้อง เวิร์คช็อปที่ถูกจองล่วงหน้ามาเต็มทุกที่นั่งและโซนบูธที่มีคนเข้ามาวนเวียนพูดคุยสอบถามและลองเล่น Product Demo ตลอดทั้งวัน</p>\n<p>สำหรับเวทีใหญ่ ไฮไลท์คงหนีไม่พ้นคีย์โน้ตของคุณกระทิง เรืองโรจน์ พูลผล Group Chairman ของ KBTG และ Andrew Ng Managing General Partner, AI Fund &amp; Founder of Landing AI  ผู้เชี่ยวชาญด้าน AI แถวหน้าของโลก เขาเริ่มต้นจากการเป็นอาจารย์ที่มหาวิทยาลัยสแตนฟอร์ด และบุกเบิกการใช้จีพียูประมวลผล Deep Learning เขายังเป็นผู้ร่วมก่อตั้ง Google Brain, Coursera, ผู้จัดการกองทุน AI Fund ที่เขาก่อตั้งเอง และ DeepLearning.AI เว็บเรียนออนไลน์ที่เน้นด้าน Deep Learning และ Generative AI เป็นหลัก</p>\n<p><img alt=\"No Description\" src=\"https://www.blognone.com/sites/default/files/externals/c0d151c92f3ebcd9455bbbd4bd0f89c2.jpeg\" /></p>\n<h3>AI มาแล้ว คนต้องปรับตัวให้กลายเป็น Full-Stack Human</h3>\n<p>คุณกระทิงบอกว่าถ้านับวิวัฒนาการของ AI ปัจจุบันอาจจะมีอายุถึงราว 60 ปีแล้ว นับตั้งแต่ AI ที่ยังเป็นยุค Rule-Based ในช่วงทศวรรษ 60 แต่ตอนนี้นับได้ว่าเป็นช่วงที่พีคที่สุดของ AI Transformation เป็นจุดสูงสุดของ AI ที่สร้างสรรค์อะไรขึ้นมาเองได้แล้ว โดยอ้างอิงเปเปอร์ของ Gartner ที่บอกว่าเทคโนโลยี AI เริ่มเข้าสู่ระดับ Mature แล้ว ก้าวพ้นความ “กาว” ไปได้แล้ว เช่น</p>\n<ul>\n<li>Generative AI</li>\n<li>Computer Vision</li>\n<li>Composite AI หรือ Multi-Modal</li>\n</ul>\n<p>ทำให้ปัจจุบัน เราใช้ AI อยู่ในชีวิตประจำวันไปแล้วแบบไม่รู้ตัว ขณะที่องค์กรหลายองค์กรก็เริ่มปรับตัว นำ AI มาใช้งาน มี Use Cases ใหม่ๆ ออกมาแทบทุกวัน แต่กว่าที่องค์กรจะปรับตัวและนำ AI มาใช้งานได้อย่างมีประสิทธิภาพสูงสุด (Realize the Benefits of AI) น่าจะใช้เวลาอีกราว 6-10 ปี และเราจะได้เห็นช่องว่างขององค์กรที่ปรับตัวได้ก่อน และปรับตัวช้า แตกต่างกันมากยิ่งขึ้น</p>\n<p><img alt=\"No Description\" src=\"https://www.blognone.com/sites/default/files/externals/a910544957a8c9be0c8866cfd6d0002c.jpeg\" /></p>\n<p>คำถามคือแล้วองค์กรจะทำยังไงถึงจะเข้าถึงคุณค่าของ AI ที่แท้จริงสำหรับองค์กร คุณกระทิงบอกว่าต้อง</p>\n<ul>\n<li>Always Bring AI on the Table หยิบมา AI มาพิจารณาการใช้งานอยู่ตลอด เพื่อที่จะมองหา Use Cases</li>\n<li>Keep Human in the Loop ให้คนเข้ามามีส่วนในกระบวนการ AI อยู่ตลอด และคนก็ต้องปรับปรุงพัฒนาตัวเองในแง่การใช้งาน AI ตามไปด้วย</li>\n<li>Assign Roles for AI as Your Companion นำ AI มาใช้งานตลอด แต่อย่ายึดติดกับเครื่องมือ เพราะ AI ที่คุณใช้วันนี้ จะเป็น AI ที่ห่วยที่สุดที่คุณจะเคยใช้ชั่วชีวิต</li>\n</ul>\n<p>อย่างไรก็ตาม คุณกระทิงบอกว่า AI ไม่ใช่ข้ออ้างที่จะทำให้เราหยุดเรียนรู้ เพราะคนที่มีความรู้และความเชี่ยวชาญในองค์ความรู้ด้านหนึ่งๆ (Domain) จะยิ่งสำคัญมากย่ิงขึ้น ที่สำคัญรู้ลึกเรื่องเดียวไม่ได้ ต้องรู้กว้าง ข้ามสายไปจนถึงข้ามอุตสาหกรรมเลยด้วย จนกลายเป็นสิ่งที่คุณกระทิงเรียกว่า Full-Stack Human</p>\n<p>การเป็น Full-Stack Human คุณกระทิงก็แนะนำเอาไว้ดังนี้</p>\n<ul>\n<li>Be Curious and Be Mindful เราควรแยกและรับรู้ว่าอะไรคือสัญญาณของการเปลี่ยนแปลง (Signal) อะไรเป็นแค่คลื่นรบกวน (Noise)</li>\n<li>Be Patient and Focus on Long-Term and Escape Velocity สิ่งที่เป็นการเปลี่ยนแปลงระดับ J-Curve จะต้องใช้เวลา ใช้ความอดทน กว่าจะเห็นผล</li>\n<li>Be Ethical and Responsible เรียนรู้ที่จะรับผิดชอบในการใช้ AI ในทางที่ดี ให้นึกอยู่เสมอว่าสิ่งที่เราทำออกมา “อยากให้ลูกหลานที่เรารักใช้เทคโนโลยีที่เราทำหรือเปล่า”</li>\n<li>Human-First คุณกระทิงบอกว่า KBTG เคยเดินหน้า AI-First ก่อนจะพบว่าเดินทางผิด ถึงกลับมาเปลี่ยนเป็น Human-First, AI-First เพราะการทำ AI Transformation ต้องทำให้ชีวิตพนักงาน, ลูกค้า, สังคมดีขึ้น</li>\n</ul>\n<p><img alt=\"No Description\" src=\"https://www.blognone.com/sites/default/files/externals/dc4bb61e90058f35cb6cb92585ee97a3.jpeg\" /></p>\n<h3>AI เข้ามาทดแทนงาน ไม่ใช่อาชีพ แต่คนก็ต้องเรียนรู้สกิล AI</h3>\n<p>ส่วนคีย์สำคัญจากคีย์โน้ตของ Andrew Ng คือเราควรมอง AI เป็นเหมือนไฟฟ้า ที่เข้ามาเปลี่ยนแปลงทุกๆ อุตสาหกรรม หรืออีกมุมหนึ่ง มันชุดเครื่องมือ (Collection of Tools) โดยเฉพาะ Gen AI ที่ช่วยให้นักพัฒนาเขียนโค้ดเร็วขึ้นมาก</p>\n<p>Andrew ยกตัวอย่างในแง่ภูมิทัศน์ด้าน AI ที่เปลี่ยนแปลง อย่างช่วงทศวรรษ 2010-2020 เป็นยุคของ AI แบบ Supervised Learning ที่เป็นการเทรนเรื่อง Labeling เช่น กรณีการทำ Spam Filtering ในอีเมล, การทำ Targeting Ads ที่ label ความสนใจของคน, รถไร้คนขับ (Label วัตถุ) หรือรีวิวออนไลน์ (Label ข้อความเพื่อหา Sentiment) เป็นต้น</p>\n<p><img alt=\"No Description\" src=\"https://www.blognone.com/sites/default/files/externals/16fd3ba0a88d96571383b887f17225a1.jpeg\" /></p>\n<p>แต่ทศวรรษนี้เป็นยุคของ Gen AI ที่เป็นการต่อยอดมาจาก Supervised Learning อีกที ซึ่งทำให้การพัฒนาหรือเขียนแอปไวขึ้นมาก ไม่เว้นแม้แต่ AI เอง อย่างเมื่อก่อน การสร้างโมเดลด้วย Supervised Learning ต้องใช้เวลาหลักครึ่งปีถึงปี ตั้งแต่การ Label ข้อมูล, เทรนโมเดลด้วยข้อมูล ไปจนถึงการรันโมเดล แต่ปัจจุบัน ใช้เวลาแค่หลักวันหรือสัปดาห์ เพราะแค่ Prompt และนำไปรัน</p>\n<p>Andrew ลองยกตัวอย่างการเขียนโค้ดเพื่อระบุ Sentiment จาก Input โดยใช้โมเดล ChatGPT-4o เพื่อโชว์ให้ดูว่าใช้เวลาเพียงไม่กี่นาที ก็พอจะได้ AI เบื้องต้นมาแล้ว ทำให้กระบวนการพัฒนาซอฟต์แวร์ จะเหลือแค่ Prompt Development และ Deployment เท่านั้น</p>\n<p>นอกจากนี้ Andrew บอกด้วยว่า องค์กรสามารถนำ AI มาใช้ลดต้นทุนและสร้างการเติบโตให้กับองค์กรได้ไปพร้อมๆ กัน โดยถึงแม้กลุ่มคนทำงาน (Knowledged Worker) อาจจะได้รับผลกระทบจาก Gen AI แต่เขาก็บอกว่า สิ่งที่ AI จะเข้ามามีบทบาท คืองาน ไม่ใช่อาชีพ (AI Automates Task, Not Jobs) ซึ่งจากสถิติปัจจุบัน 20-30% ของงาน (Task) มีโอกาสถูก Automate แต่ก็เหลืออีก 70-80% ที่ยังต้องเป็นหน้าที่ของมนุษย์ต่อไป ดังนั้นคนที่จะตกงาน คือคนที่ไม่มีสกิลด้าน AI นี่แหละ</p>\n<p>ส่วนเรื่องการกำกับควบคุมดูแล Andrew บอกด้วยว่า รัฐบาลควรกำกับดูแลการใช้งาน (Application) ไม่ใช่ตัวเทคโนโลยี อย่างเช่นเทคโนโลยีมอเตอร์ไฟฟ้า ถูกนำไปใช้ตั้งแต่เครื่องปั่นน้ำ ไปจนถึงมอเตอร์ควบคุมทิศทางระเบิด</p>\n<p><img alt=\"No Description\" src=\"https://www.blognone.com/sites/default/files/externals/a1d69de54fbfb7c57c5376d81619fac1.jpeg\" /></p>\n<p>ดังนั้นเทคโนโลยี AI อาจจะถูกนำไปใช้ตั้งแต่การแนะนำสุขภาพ, แชตเพื่อความบันเทิง, หรือไปจนถึงการสร้างแคมเปญข่าวปลอมทางการเมือง ความเสี่ยงและอันตรายนั้นขึ้นกับการใช้งานแต่ละรูปแบบที่ต้องการการจัดการต่างกันไป</p>\n<p>สุดท้ายเทคโนโลยี AI กับประเทศไทย Andrew บอกว่าการใช้งาน (Application) ที่มีโอกาสพลิกโฉมประเทศคือ Healthcare, Tourism และ Agriculture ที่เป็นจุดแข็งของเราอยู่แล้ว และควรต่อยอดและทำให้ดียิ่งขึ้น</p>\n<h3>AI ไม่ใช่แค่ทำแทนคน แต่ต้องทำให้ชีวิตคนดีขึ้นได้</h3>\n<p>นอกจากแง่มุมเรื่อง AI ผ่านองค์กร การทำงาน การเสริมทักษะ ต่างๆ แล้ว อีกแง่มุมหนึ่งที่น่าสนใจของการใช้งาน AI คือการเสริมสร้าง (Augmentation) สมรรถนะของมนุษย์ โดยมี 2 เซสชันที่เกี่ยวเนื่องกันคือ <em>“From AI to IA: Living with AI via Intelligence Augmentation”</em> โดย Professor Pattie Maes จาก MIT Media Labs และ “Deep Dive into Human-AI Interaction Reserach of MIT Media Lab and KBTG” โดย Pat Pataranutaporn นักศึกษาปริญญาเอกจาก MIT Media Lab</p>\n<p>แนวคิดส่วนใหญ่การพัฒนา AI หรือแม้แต่ในมุมมองผู้ใช้งาน มักจะโฟกัสไปที่การพยายามทำให้ AI มีความสามารถเหนือกว่ามนุษย์ ต้องทำได้ทุกอย่างหรือมากกว่าที่มนุษย์ทำได้ ซึ่งแน่นอนว่ามันส่งผลกระทบต่อมนุษย์ ไม่ว่าจะสังคมหรือเศรษฐกิจทางไหนก็ทางไหน</p>\n<p><img alt=\"No Description\" src=\"https://www.blognone.com/sites/default/files/externals/1e2e45aa3fd54f955570e8588384976b.jpeg\" /></p>\n<p>ทีมของเธอเลยเลือกที่จะเสริมสร้างความสามารถด้านการรับรู้ (Cognition) ของมนุษย์แทน ลักษณะเดียวกับปฏิสัมพันธ์ระหว่างมนุษย์และ AI ของ “โนบิตะ” กับ “โดราเอมอน” ที่ AI ไม่ได้มาแทนที่มนุษย์ แต่ช่วยให้มนุษย์ เป็นเวอร์ชันที่ดีที่สุดของตัวเอง ผ่านงานวิจัยหลายๆ ชิ้น เช่น AI ที่เสริมสร้างการเรียนรู้, AI ที่ช่วยเตือนสิ่งที่ต้องทำหรือช่วยหาของ สำหรับผู้สูงอายุอย่างไรก็ตาม เธอบอกว่าสิ่งที่ต้องระวัง AI แบบนี้ คือความแม่นยำของ AI</p>\n<p><img alt=\"No Description\" src=\"https://www.blognone.com/sites/default/files/externals/05d7afc91c1ee71353a2a4df2ce1e1d5.jpeg\" /></p>\n<p>นอกจากนี้ ภายในงาน KBTG Techtopia: A Blast From the Future ยังมีการออกบูธจำนวนมาก โดยเฉพาะจาก KBTG Labs นำมาโดยการใช้งาน <a href=\"https://www.blognone.com/node/140340\">THaLLE</a> หรือทะเล LLM ของ KBTG ที่ผ่านการสอบ Chartered Financial Analyst (CFA) เช่น <strong>Finly</strong> ซึ่งเป็น AI ที่ดึงข้อมูลพฤติกรรมการเงินของเรา มาช่วยแนะนำ ให้ความรู้ ตั้งเป้าหมายแบบ Gamification เรื่องการเงิน</p>\n<p><img alt=\"No Description\" src=\"https://www.blognone.com/sites/default/files/externals/70f12573b3e85ffaba2778162f9708fd.jpeg\" /></p>\n<p>หรือที่น่าสนใจอื่นๆ ก็มี <strong><a href=\"https://github.com/KBTG-Labs/athena-mind-opensource\">Athena Mind</a></strong> ซึ่งเป็นซอฟต์แวร์เฟรมเวิร์คโอเพนซอร์ส สำหรับการทำแชทบอตขององค์กร, <strong>Virtual Patient</strong> ที่ร่วมมือกับคณะแพทยศาสตร์ จุฬาลงกรณ์มหาวิทยาลัย พัฒนาแพลตฟอร์มซิมูเลชันแชทบอท ที่ช่วยให้นิสิตนักศึกษาแพทย์ ได้ฝึกวินิจฉัยโรคเบื้องต้น ผ่านการคุยและสอบถามอาการจาก AI (โดยมีอาจารย์เป็นคนป้อนข้อมูลผู้ป่วย) เพื่อแก้ปัญหาจำนวนผู้ป่วยไม่พอให้นิสิตแพทย์ได้ฝึกวินิจฉัยในช่วงปี 2-3</p>\n<p><img alt=\"No Description\" src=\"https://www.blognone.com/sites/default/files/externals/4343af8d6bbd47b002dadb8b0cda09e4.jpeg\" /></p>\n<p>นอกจากนี้ก็มีผลิตภัณฑ์ที่เริ่มให้บริการจริงแล้วอย่าง <a href=\"https://ainu.tech/\">บริการยืนยันตัวตนจาก AINU</a> โดยอาศัยทั้งกระบวนการ OCR จากบัตรประชาชน ยืนยันว่าภาพนั้นเป็นบัตรจริง, Liveness Detection ยืนยันการสแกนหน้าว่าเป็นคนจริง โดยกระบวนการนี้ได้รับ <a href=\"https://www.ibeta.com/iso-30107-3-presentation-attack-detection-confirmation-letters/\">ISO 30107-3 Level 2</a> ทำให้แยกได้ว่าเป็นคนจริง หรือใส่หน้ากากเสมือน และ Face Detection เทียบใบหน้าเพื่อนการยืนยันตัวตน</p>\n<p><img alt=\"No Description\" src=\"https://www.blognone.com/sites/default/files/externals/5aca439b3354d1e9f8362c77376611dc.jpeg\" /></p>\n<p>อีกตัวคือ Car AI ที่ตรวจจับร่องรอยความเสียหายจากรถยนต์ เพื่อประเมินความเสียหายจากรูปภาพ สำหรับธุรกิจประกัน ซื้อขายรถยนต์มือสอง และอื่นๆ ซึ่งตอนนี้เข้าสู่ขั้นตอนทดสอบ UAT แล้วและเตรียมให้บริการจริงเร็วๆ นี้</p>\n<p><img alt=\"No Description\" src=\"https://www.blognone.com/sites/default/files/externals/46bd9925027134b5044f80a70dd492af.jpeg\" /></p>\n<p>สุดท้ายคือกิจกรรม Playground Workshop ที่น่าสนใจและอยากหยิบยกมาเล่าคือเซสชัน Generative AI Gameday จาก AWS ที่เป็นการโชว์แพลตฟอร์มสำหรับซัพพอร์ต Generative AI บนคลาวด์ ตั้งแต่เลเยอร์ฮาร์ดแวร์คือซีพียู Arm Graviton, จีพียู Inferentia/Tranium ที่ AWS ออกแบบเอง</p>\n<p>ถัดมาเลเยอร์เครื่องมือก็มี Amazon Bedrock ที่เป็นแพลตฟอร์มกลาง รองรับการเชื่อมต่อ API กับ Model ตัวไหนก็ได้ที่มีในตลาด และสุดท้ายเลเยอร์แอปพลิเคชันบนสุดก็จะมี Amazon Q แชทบ็อตที่ฝังอยู่ในบริการต่างๆ ของ AWS สามารถช่วยผ่าน Prompt ได้แทบทุกเรื่อง</p>\n<p><img alt=\"No Description\" src=\"https://www.blognone.com/sites/default/files/externals/d00ad76bcdc826a96d5d8642b6d51154.jpeg\" /></p>\n<p>ไฮไลท์คือการให้ผู้เข้าร่วมได้ทดลองเล่น <a href=\"https://partyrock.aws/discover\">AWS PartyRock</a> ที่เป็นแพลตฟอร์ม Playground ให้ใช้ฟรี โดยใช้ AI ช่วยสร้างแอปขึ้นมาว่า อยากให้แอปนั้นทำอะไร จุดประสงค์อะไร สามารถทดลอง Prompt คร่าวๆ ก่อนได้ พอได้แอปแล้ว ก็ยังคงสามารถเข้าไปแก้การทำงานต่างๆ ข้างในได้อีกที ซึ่งก็มีโจทย์ให้แข่งขันเก็บคะแนน และชิงรางวัลกันด้วย</p>\n</div></div></div><div><div>Topics: </div><div><div><a href=\"/topics/kbtg\">KBTG</a></div><div><a href=\"/topics/techtopia\">Techtopia</a></div><div><a href=\"/topics/ai\">AI</a></div></div></div>","author":"sponsored","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"78a904504b050a76392c58aa88ff2118f71761cec3406f588b79ed5e5bafa0c8","category":"Thai"}
{"title":"AMD เปิดตัวการ์ดประมวลผลวิดีโอ Alveo MA35D รองรับ AV1, กินไฟต่อวิดีโอต่ำ","link":"https://www.blognone.com/node/133332","date":1680835165000,"content":"<div><div><div><p>AMD เปิดตัวการ์ดประมวลผลวิดีโอฝั่งเซิร์ฟเวอร์ Alveo MA35D มีจุดเด่นคือรองรับการเข้ารหัสวิดีโอแบบ AV1 และการเข้ารหัสวิดีโอพร้อมกัน 32 สตรีม (1080p60) ต่อการ์ด</p>\n<p><a href=\"https://www.blognone.com/node/105650\">การ์ดเร่งความเร็วการประมวผล (accelerator) ตระกูล Alveo</a> เป็นการ์ดแบบ ASICS ที่ <a href=\"https://www.blognone.com/node/119257\">AMD ได้มาจากการซื้อกิจการ Xilinx ตั้งแต่ปี 2020</a> โดยการ์ดรุ่นนี้เป็นรุ่นแรกที่ปลดแบรนด์ Xilinx และเปลี่ยนมาใช้แบรนด์ AMD เต็มตัว</p>\n<p>Alveo MA35D เป็นการ์ดเร่งความเร็วการเข้ารหัสวิดีโอ (video processing unit หรือ VPU, บ้างก็เรียก media accelerator) ที่ออกแบบวงจรมาเพื่องานลักษณะนี้โดยเฉพาะ รองรับการเข้ารหัสวิดีโอ H.264, H.265 (HEVC), AV1 แบบ low latency (8ms สำหรับ 4Kp60) เหมาะสำหรับวิดีโอแบบไลฟ์หรือการให้บริการคลาวด์เกมมิ่งที่ต้องการระยะเวลาตอบสนองรวดเร็ว</p>\n<p><img alt=\"No Description\" src=\"https://www.blognone.com/sites/default/files/externals/1a201ace69ee7145e9a1e8f0f8a03654.jpg\" /></p>\n<p>การ์ดยังออกแบบมาให้กินไฟต่ำ รองรับการเข้ารหัสวิดีโอได้มากๆ ทำให้อัดการ์ด 8 ตัวลงเซิร์ฟเวอร์ขนาด 1U ได้ (เท่ากับ 1 เซิร์ฟเวอร์เข้ารหัสได้ 256 สตรีมพร้อมกัน) ในแง่ความหนาแน่นต่อเซิร์ฟเวอร์จึงคุ้มค่า โดย AMD คำนวณการใช้พลังงานมาให้ว่าประมาณสตรีมละ 1 วัตต์เท่านั้น</p>\n<p>ตอนนี้ Alveo MA35D ส่งตัวอย่างให้ลูกค้าบางส่วนแล้ว จะเริ่มวางขายจริงในไตรมาส 3 ของปี 2023 ราคาตัวละ 1,595 ดอลลาร์</p>\n<p><img alt=\"No Description\" src=\"https://www.blognone.com/sites/default/files/externals/d96156ed50dbb2858fa565f70c3e59f3.jpg\" /></p>\n<p>คู่แข่งในตลาดการ์ดเข้ารหัสวิดีโอที่รองรับ AV1 ยังมี <a href=\"https://www.blognone.com/node/127239\">Intel Arctic Sound-M</a> และ <a href=\"https://www.nvidia.com/en-us/data-center/l4/\">NVIDIA L4</a> ที่<a href=\"https://www.blognone.com/node/133109\">เพิ่งเปิดตัว</a>เช่นกัน</p>\n<p>ที่มา - <a href=\"https://www.amd.com/en/newsroom/press-releases/2023-4-6--amd-launches-first-5nm-asic-based-media-accelerat.html\">AMD</a>, <a href=\"https://www.anandtech.com/show/18805/amd-announces-alveo-ma35d-media-accelerator-av1-video-encode-at-1w-per-stream\">AnandTech</a></p>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/xilinx\">Xilinx</a></div><div><a href=\"/topics/hardware\">Hardware</a></div><div><a href=\"/topics/asics\">ASICS</a></div><div><a href=\"/topics/av1\">AV1</a></div><div><a href=\"/topics/server\">Server</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"63084ba0ffa94effb95691f27967133383fd8e6bafe9fd3bbdabde039d8db018","category":"Thai"}
{"title":"แอปสโตร์มือถือทำรายได้ 133 พันล้านดอลลาร์ สูงเป็นประวัติการณ์ PUBG Mobile และ TikTok ทำรายได้สูงสุด","link":"https://www.blognone.com/node/126226","date":1639022838000,"content":"<div><div><div><p>บริษัทวิจัยตลาด Sensor Tower เผยผลสำรวจตลาด App Store และ Google Play Store พบยอดใช้จ่ายในแอปเติบโตกว่า 19.7% จาก 111.1 พันล้านดอลลาร์สหรัฐฯ ในปี 2020 เป็น 133 พันล้านดอลลาร์สหรัฐฯ ในปีนี้ ทำสถิติสูงสุดตั้งแต่มีการสำรวจ</p>\n<p>ยอดใช้จ่าย 133 พันล้านดอลลาร์นี้แบ่งสัดส่วนเป็น 85.1 พันล้านดอลลาร์จาก App Store ซึ่งรายได้เติบโต 17.7% จากปีก่อน ส่วน Google Play Store มียอดใช้จ่ายในแอปรวม 47.9 พันล้านดอลลาร์ เติบโต 23.5% จากปีก่อน แต่ก็ยังทำรายได้ตามหลัง App Store อยู่</p>\n<p><img src=\"https://www.blognone.com/sites/default/files/externals/802d9a7ffcf927dab864bfabed6e01e4.png\" /></p>\n<p>App Store มียอดใช้จ่ายหลักมาจากเกม ที่ 52.3 พันล้านดอลลาร์ เกมที่ทำรายได้สูงสุดคือ Honor of Kings (RoV) ฝั่ง Google Play Store ยอดใช้จ่ายส่วนใหญ่เกิดมาจากเกมเช่นกัน คิดเป็น 37.3 พันล้านดอลลาร์ เกมที่ทำรายได้สูงสุดคือ Coin Master (หมูเก็บเหรียญ) และเกมทำรายได้สูงสุดรวมสองสโตร์คือ PUBG Mobile</p>\n<p><img src=\"https://www.blognone.com/sites/default/files/externals/184547c53ccd2cbc0068cb0a9f84139e.png\" /></p>\n<p>รายได้จากฝั่งแอปที่ไม่ใช่เกมแอป TikTok ครองแชมป์ทั้งรายได้รวมสูงสุด และรายได้สูงสุดบน App Store ส่วนฝั่ง Google Play Store แอป Google One ทำรายได้สูงสุด ตามมาด้วย Piccoma, Disney+ และ TikTok อยู่ในอันดับ 4</p>\n<p><img src=\"https://www.blognone.com/sites/default/files/externals/e76ed0fec62d3f65a796251d7626e659.png\" /></p>\n<p>ยอดดาวน์โหลดแอปครั้งแรกในปีนี้ค่อนข้างนิ่ง เติบโตรวมแค่ 0.5% บน App Store มียอดดาวน์โหลดแอปครั้งแรกลดลง 6.1% แชมป์ยังเป็น TikTok ฝั่ง Google Store มียอดดาวน์โหลดแอปเพิ่มขึ้น 2.6% แชมป์เป็น Facebook ยอดดาวน์โหลดรวมทั้งสองสโตร์ TikTok ยังครองอันดับหนึ่ง ตามมาด้วย Facebook และ Instagram</p>\n<p>ยอดใช้จ่ายเติบโต 19.7% ลดจากปีที่แล้วซึ่งโต 21% กับยอดดาวน์โหลดที่เพิ่มเพียง 0.5% ไม่ใช่เรื่องแปลก เพราะปีที่แล้วที่ผู้คนต้องทำงานผ่านอุปกรณ์มือถือ รวมถึงมีการช็อปปิ้งออนไลน์ ดูสตรีมมิ่ง และทำกิจกรรมอื่นๆ บนมือถือมากขึ้นช่วง COVID-19 ระบาด ตัวเลขจึงพุ่งสูง และเริ่มกลับมาเป็นปกติในปีนี้</p>\n<p>ส่วนเทรนด์อื่นๆ เช่นยอดใช้จ่ายส่วนใหญ่มาจากเกม, Google Play Store มียอดดาวน์โหลดมากกว่าแต่ยอดใช้จ่ายกับแอปน้อยกว่า App Store ก็ยังเป็นเทรนด์ปกติที่ยังไม่มีอะไรเปลี่ยนแปลง</p>\n<p>ที่มา - <a href=\"https://sensortower.com/blog/app-revenue-and-downloads-2021\">Sensor Tower</a></p>\n</div></div></div><div><div>Topics: </div><div><div><a href=\"/topics/sensor-tower\">Sensor Tower</a></div><div><a href=\"/topics/market-research\">Market Research</a></div><div><a href=\"/topics/app-store\">App Store</a></div><div><a href=\"/topics/google-play\">Google Play</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2e5891f6c9da67c835868618a76b5d0f49d88ae4b0c56fbbe5d05140f7117013","category":"Thai"}
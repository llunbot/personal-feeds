{"title":"iPhone 16 และ iPhone 16 Plus - เพิ่มปุ่ม Camera Control และ Action Button","link":"https://www.blognone.com/node/141923","date":1725910956000,"content":"<div><div><div><p>แอปเปิลเปิดตัว iPhone 16 และ iPhone 16 Plus สมาร์ทโฟนรุ่นใหม่ประจำปี โดยมีจุดขายทั้งรองรับ Apple Intelligence, ปุ่มใหม่ด้านล่างขวา Camera Control, สเป็กกล้องที่ได้รับการอัปเกรด และชิป A18 ที่เพิ่มประสิทธิภาพมากขึ้น</p>\n<p>iPhone 16 และ iPhone 16 Plus ปรับปรุงกระจกหน้าแบบเคลือบเซรามิกที่แข็งแรงขึ้น 50% จากรุ่นก่อนหน้านี้ จอภาพ OLED Super Retina XDR ขนาด 6.1 นิ้ว และ 6.7 นิ้ว ตามลำดับ</p>\n<p><img alt=\"No Description\" src=\"https://www.blognone.com/sites/default/files/externals/c5095e6cfd4ebdd744315820d9132815.jpg\" /></p>\n<p>ใน iPhone 16 ได้เพิ่มปุ่มใหม่ <strong>Camera Control</strong> ในตำแหน่งด้านล่างขวาของเครื่อง เป็นปุ่มที่รองรับการสัมผัสและกดสำหรับการควบคุมซอฟต์แวร์กล้อง โดยเมื่อกดปุ่มจะเรียกแอปกล้องถ่ายรูปขึ้นมา เมื่อใช้นิ้วเลื่อนบนปุ่มจะเรียกตัวควบคุมสำหรับการถ่ายรูป เช่น ซูม, ค่า Exposure, DoF หรือปรับโหมดภาพ เป็นต้น ปุ่มนี้เปิด API ให้แอปภายนอกสามารถเรียกใช้งานได้ด้วย โดยแอปที่รองรับแล้วคือ Snapchat</p>\n<p>นอกจากนี้ iPhone 16 ยังได้ปุ่มคำสั่งลัด Action Button ซึ่งเดิมมีเฉพาะรุ่น Pro ใน iPhone 15 เพิ่มเติมด้วย</p>\n<p><img alt=\"No Description\" src=\"https://www.blognone.com/sites/default/files/externals/1dc1b28087006fd1c4e5406d4687ec6c.png\" /></p>\n<p>Camera Control ยังเตรียมรองรับการทำงานโหมด Visual Intelligence ซึ่งมากับอัปเดตซอฟต์แวร์ในอนาคต ให้ผู้ใช้งานถ่ายรูปสิ่งต่าง ๆ รอบตัว และค้นหาข้อมูลที่เกี่ยวข้องได้ทันที เช่น ข้อมูลร้านอาหารและการจอง, ป้ายประกาศกิจกรรม ให้เพิ่มลงปฏิทิน, ข้อมูลพันธุ์สุนัขที่พบ เป็นต้น ฟังก์ชันนี้รองรับการเชื่อมต่อข้อมูลกับแอปภายนอกด้วยเช่น กูเกิล, ChatGPT และอื่น ๆ</p>\n<p><img alt=\"No Description\" src=\"https://www.blognone.com/sites/default/files/externals/b5aa8a39db32438237b2ef34a354bedc.jpeg\" /></p>\n<p>กล้องของ iPhone 16 และ iPhone 16 Plus ปรับปรุงโดยกล้องหลัก Fusion 48MP เพิ่มซูมออปติคัล 2x, กล้อง Ultra Wide รองรับภาพมาโคร และรองรับการถ่ายภาพและวิดีโอแบบ Spatial สำหรับใช้งานใน Apple Vision Pro</p>\n<p><img alt=\"No Description\" src=\"https://www.blognone.com/sites/default/files/externals/68f735d64e384e503c58090196d549e2.jpg\" /></p>\n<p>iPhone 16 และ iPhone 16 Plus มีตัวเลือก 5 สี ได้แก่ อัลตร้ามารีน เขียวอมฟ้า ชมพู ขาว และดำ ราคาเป็นดังนี้</p>\n<ul>\n<li><strong>iPhone 16</strong>: 128GB 29,900 บาท 256GB 33,900 บาท 512GB 41,900 บาท</li>\n<li><strong>iPhone 16 Plus</strong>: 128GB 34,900 บาท 256GB 38,900 บาท 512GB 46,900 บาท</li>\n</ul>\n<p>ประเทศไทยเปิดให้สั่งจองได้ตั้งแต่วันศุกร์ที่ 13 กันยายน เป็นต้นไป เวลา 19:00น. (เวลาไทย) สินค้าเริ่มจำหน่ายในวันศุกร์ที่ 20 กันยายน</p>\n<p><img alt=\"No Description\" src=\"https://www.blognone.com/sites/default/files/externals/d384eb9b0094cf2ac93edd4c9f9ed179.jpg\" /></p>\n<p>ที่มา: <a href=\"https://www.apple.com/newsroom/2024/09/apple-introduces-iphone-16-and-iphone-16-plus/\">แอปเปิล</a></p>\n</div></div></div><div><div>Topics: </div><div><div><a href=\"/topics/iphone-16\">iPhone 16</a></div><div><a href=\"/topics/apple\">Apple</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a3e43b7eeb96f3a471c68b0eee9e8514e8a1bd5ed1dbfbde6a438f4289ae5361","category":"Thai"}
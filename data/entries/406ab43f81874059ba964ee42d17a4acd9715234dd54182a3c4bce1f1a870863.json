{"title":"กระทรวงการอุดมศึกษาตั้งเป้าผลิตกำลังคนด้าน เซมิคอนดักเตอร์ 80,000 คน, EV 150,000 คน, AI  50,000 คนใน 5 ปี","link":"https://www.blognone.com/node/140458","date":1718698745000,"content":"<div><div><div><p>น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) แถลงถึงนโยบายของรัฐบาลในการสร้างบุคคลากรรองรับอุตสาหกรรมใหม่ในงาน IGNITE THAILAND : Future Workforce for Future Industry โดยวางเป้าหมายว่าภายใน 5 ปี ประเทศไทยจะมีกำลังคนด้าน เซมิคอนดักเตอร์ 80,000 คน, EV 150,000 คน, AI  50,000 คน</p>\n<p>แนวทางการผลิตคนเช่นนี้ จะอาศัยโครงการ STEM Plus ปรับความสามารถของบุคคลากรเดิมที่ทำงานอยู่แล้วมาเพิ่มความสามารถในอุตสาหกรรมใหม่, Co-Op Plus ฝึกงานร่วมกับบริษัท 8 บริษัท, และการส่งนักศึกษาไปฝึกงานต่างประเทศระยะเวลา 6-9 เดือน โดยรวมจะส่งคนไปฝึกงานต่างประเทศถึง 1,600 คนต่อปี</p>\n<p>สำหรับแนวทางระยะยาวจะปรับการสร้างหลักสูตร เปิดทางให้สามารถสร้างหลักสูตร Semiconductor Engineer เรียนเพิ่ม 1-2 ปี รวมถึงการเรียนออนไลน์ข้ามมหาวิทยาลัย, สร้างหลักสูตรเพิ่มเติมร่วมกันกับมหาวิทยาลัยต่างประเทศ, และการให้ทุนการศึกษาระดับปริญญาเอก เช่นการส่งนักศึกษาด้านการออกแบบชิปถึง 25 คนใน 5 ปี</p>\n<p>คุณศุภมาสแสดงความมั่นใจว่าจะสามารถเพิ่มกำลังผลิตให้เป็นไปตามเป้าหมาย และบริษัทที่ต้องการมาลงทุนในประเทศไทยมั่นใจได้ว่าจะมีกำลังคนเพียงพอ จากเดิมที่นักลงทุนยังแสดงความกังวลแรงงานทักษะสูงไม่เพียงพอ</p>\n<p>เมื่อเดือนที่แล้ว<a href=\"https://www.blognone.com/node/140021\">มาเลเซียประกาศแผนกลยุทธ์เซมิคอนดักเตอร์แห่งชาติ</a> โดยวางเป้าฝึกวิศวกรด้านเซมิคอนดักเตอร์ 60,000 คน</p>\n<p><img alt=\"No Description\" src=\"https://www.blognone.com/sites/default/files/externals/64bb2333a50df45748bef8dfc48a787e.jpeg\" /></p>\n</div></div></div><div><div>Topics: </div><div><div><a href=\"/topics/thailand\">Thailand</a></div><div><a href=\"/topics/semiconductor\">Semiconductor</a></div><div><a href=\"/topics/education\">Education</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"406ab43f81874059ba964ee42d17a4acd9715234dd54182a3c4bce1f1a870863","category":"Thai"}
{"title":"AWS เปิดตัว Amazon Q ผู้ช่วย AI สำเร็จรูป ดึงข้อมูลจากในองค์กรมาตอบได้ ช่วยแก้โค้ดอัพเกรดจาวาอัตโนมัติ","link":"https://www.blognone.com/node/136979","date":1701195142000,"content":"<div><div><div><p>AWS เปิดบริการ Amazon Q แชตบอตผู้ช่วยสารพัดประโยชน์แบบเดียวกับ ChatGPT แต่ชูจุดเด่นในการอ่านข้อมูลภายในองค์กร สามารถดึงข้อมูลจากในสตอเรจ S3 หรือบริการอื่นๆ เช่น Salesforce, Google Drive, Microsoft 365, ServiceNow, Atlassian, หรือ Zendesk มาตอบคำถามผู้ใช้ได้</p>\n<p>ข้อมูลที่ Amazon Q นำมาตอบนั้นจะใช้สิทธิการเข้าถึงเดียวกับสิทธิ์ของบริการที่ไปเชื่อมต่อ และสามารถสั่งงานแอปพลิเคชั่นต่างๆ เช่น เปิด ticket ใน Jira หรือเปิดเคสใน Salesforce ได้จากแอปแชต</p>\n<p>บริการนี้มีสองออปชั่น Amazon Q Business ค่าบริการ 20 ดอลลาร์ต่อเดือนสำหรับการตอบคำถามธุรกิจทั่วไป และ Amazon Q Builder ค่าบริการ 25 ดอลลาร์ต่อเดือนสำหรับนักพัฒนา สามารถถามคำถามเกี่ยวกับ AWS ได้โดยตรง ขอให้ช่วยเขียนโค้ด, แก้ปัญหาในคลาวด์เช่น SSH เข้าเซิร์ฟเวอร์ไม่ได้, หรือแม้แต่ย้ายโค้ด Java ไปยังเวอร์ชั่นใหม่</p>\n<p>ช่องทางการใช้งาน Amazon Q สามารถใช้ในแอปพลิเคชั่นเฉพาะ หรือจะใช้งานผ่าน Microsoft Teams, Slack, IDE ที่ใช้แก้ไขโค้ด, หรือแม้แต่ AWS Management Console เอง สามารถล็อกอินผ่านบริการ single-sign-on ยอดนิยม เช่น Okta, Azure AD, หรือ Ping Identity</p>\n<p>ตอนนี้ยังอยู่ในสถานะพรีวิว การเปิดใช้งานมีขั้นต่ำผู้ใช้ 10 บัญชี และมีค่าเก็บเอกสารอีกต่างหาก 100 ดอลลาร์ต่อเดือนต่อเอกสาร 20,000 รายการ</p>\n<p>ที่มา - <a href=\"https://aws.amazon.com/blogs/aws/improve-developer-productivity-with-generative-ai-powered-amazon-q-in-amazon-codecatalyst-preview/\">AWS</a></p>\n<p><img alt=\"No Description\" src=\"https://www.blognone.com/sites/default/files/externals/eedaaa04f9116c7bd76680669115d230.png\" /></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4af91144930d580eda2952b795c09105478e86a97ef9232442afa01c897e265c","category":"Thai"}
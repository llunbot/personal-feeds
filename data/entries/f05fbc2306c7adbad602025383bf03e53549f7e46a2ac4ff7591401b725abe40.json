{"title":"Remedy ประกาศรีมาสเตอร์เกมผจญภัยสยองขวัญ Alan Wake ขายภายในปี 2021","link":"https://www.blognone.com/node/124629","date":1631060061000,"content":"<div><div><div><p>Remedy Entertainment สตูดิโอเกมจากฟินแลนด์ เจ้าของผลงานเกม Max Payne, Quantum Break และ Control ประกาศรีมาสเตอร์ Alan Wake เกมผจญภัยแนวสะเทือนขวัญที่ออกขายในปี 2010 และประสบความสำเร็จในแง่เสียงวิจารณ์ (แต่ยอดขายไม่ค่อยดีนัก)</p>\n<p>เนื้อเรื่องของเกมคือ นักเขียนนิยายชื่อ Alan Wake กับภรรยาไปพักผ่อนในเมืองเล็กๆ ชื่อ Bright Falls แต่ภรรยาของเขาหายสาบสูญไป และเขาต้องต่อสู้กับ \"ความมืด\" ที่มาควบคุมร่างกายของมนุษย์คนอื่นๆ ในเมือง ทำให้เขาต้องต่อสู้ด้วยการใช้แสงไฟขับไล่ความมืดออกไป เกมมีระบบ bullet time ทำให้เวลาช้าลง ซึ่ง Remedy เริ่มใช้จนโด่งดังจากเกม Max Payne ของตัวเองมาก่อน</p>\n<p>เกม Alan Wake ได้รับเสียงชื่นชมจากการเล่าเรื่องเหมือนซีรีส์ กราฟิกที่สวยงาม เล่นกับแสงและความมืดได้ดีเยี่ยม รวมถึงได้เสนอชื่อชิงรางวัล-รับรางวัลเกมจากหลายสถาบันในปี 2010</p>\n<p>การรีมาสเตอร์ครั้งนี้ เกมจะลงทั้ง PC (Epic Games Store), Xbox และเป็นครั้งแรกที่ลง PlayStation ด้วย (เกมต้นฉบับมีแค่บน Xbox 360 และ PC) เกมจะวางขายช่วงปลายปีนี้ ตอนนี้ยังไม่มีภาพและเทรลเลอร์ออกมาให้ดูกัน</p>\n<p><img src=\"https://www.blognone.com/sites/default/files/externals/ebceca9016254b76de8bb2829b40e71b.jpg\" /></p>\n<p>เทรลเลอร์ของเกมเวอร์ชันต้นฉบับ</p>\n<p>ที่มา - <a href=\"https://www.alanwake.info/2021/09/remaster.html\">Alan Wake</a></p>\n</div></div></div><div><div>Topics: </div><div><div><a href=\"/topics/alan-wake\">Alan Wake</a></div><div><a href=\"/topics/remedy-entertainment\">Remedy Entertainment</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f05fbc2306c7adbad602025383bf03e53549f7e46a2ac4ff7591401b725abe40","category":"Thai"}
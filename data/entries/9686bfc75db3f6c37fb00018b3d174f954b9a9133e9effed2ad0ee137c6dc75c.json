{"title":"Android Automotive","link":"https://markpeak.net/android-automotive/","date":1679565948000,"content":"<p>เทรนด์หนึ่งที่เห็นได้ชัดขึ้นเรื่อยๆ คือแบรนด์รถยนต์จำนวนมาก เริ่มทยอยหันมาเลือกใช้ Android Automotive ของกูเกิล เพื่อเป็น OS สำหรับระบบความบันเทิง-แสดงข้อมูลในรถยนต์ (infotainment)</p>\n<p>ทิศทางตลาดนั้นชัดเจนมากว่า ค่ายรถยนต์ถูกบีบให้ต้อง “สมาร์ท” ขึ้น และผู้ใช้เรียกร้องให้ต้องมี “แอพดังๆ” ที่ตัวเองคุ้นเคยบนมือถือ</p>\n<p>การสร้าง infotainment OS ขึ้นมาเองนั้นใช้ต้นทุนสูงมาก และมีปัญหาเรื่องไม่มีแอพดังๆ ให้ใช้งานอีกต่างหาก (นักพัฒนาไม่ทำแอพให้เพราะขี้เกียจซัพพอร์ต) คนที่รู้ซึ้งเรื่องนี้เป็นอย่างดีคือไมโครซอฟท์ที่ทำ Windows Phone แล้วล้มเหลว (จูงใจแค่ไหน นักพัฒนาก็ไม่ทำแอพลงให้ถ้าเห็นว่าไม่คุ้มทำ)</p>\n<p>ทางออกเดียวที่สมเหตุสมผลคือการใช้งาน common platform ที่มีอยู่แล้ว เพราะไม่ต้องลงทุนซ้ำซ้อน และแก้ปัญหาเรื่องแอพน้อยได้ด้วย ซึ่งตัวเลือกในตลาดมีอันเดียวคือ Android Automotive เพราะสามารถเอาแอพเวอร์ชัน Android มาดัดแปลงเล็กน้อยแล้วใช้บนหน้าจอรถยนต์ได้เลย</p>\n<p><img loading=\"lazy\" src=\"https://markpeak.net/wp-content/uploads/2023/03/android-cars.png\" alt width=\"1328\" height=\"741\" srcset=\"https://markpeak.net/wp-content/uploads/2023/03/android-cars.png 1328w, https://markpeak.net/wp-content/uploads/2023/03/android-cars-300x167.png 300w, https://markpeak.net/wp-content/uploads/2023/03/android-cars-1024x571.png 1024w, https://markpeak.net/wp-content/uploads/2023/03/android-cars-768x429.png 768w, https://markpeak.net/wp-content/uploads/2023/03/android-cars-700x391.png 700w\" /></p>\n<p>แต่ก่อนเข้าเรื่อง Android Automotive ขอย้อนกลับไปแยกแยะแจกแจง<a href=\"https://developers.google.com/cars\">ผลิตภัณฑ์สายรถยนต์ของกูเกิล</a>ก่อน มีทั้งหมด 3 ตัว 4 ชื่อ ให้ชวนสับสนเล่นๆ</p>\n<ul>\n<li><strong>Android Auto</strong> ไม่ใช่ OS เต็มขั้น แต่เป็นการฉายจอ (projection) มือถือไปยังหน้าจอรถยนต์ การประมวลผลทั้งหมดเกิดขึ้นที่ฝั่งมือถือ แล้วส่งภาพต่อไปยังจอรถยนต์ (ทั้งแบบมีสายและไร้สาย)</li>\n<li><strong>Android Automotive OS (AAOS)</strong> เป็น OS แบบเต็มขั้น ทุกอย่างรันภายในยูนิตหน้าจอรถยนต์ มีชิปประมวลผลของตัวเอง ไม่ต้องยุ่งกับมือถือเลย หากเทียบกับมือถือ มันคือ AOSP แต่เป็นเวอร์ชันปรับแต่งให้เข้ากับอินเทอร์เฟซรถยนต์ (เหมือนกับ Android TV ปรับแต่งให้เข้ากับจอทีวี)</li>\n<li><strong>Google Automotive Services (GAS)</strong> เป็นชุดของแอพและบริการในเครือกูเกิล (เช่น Maps, YouTube, Assistant, Play) ที่รันบน AAOS อีกที หากเทียบกับมือถือ มันคือ GMS</li>\n</ul>\n<p>แบรนด์รถยนต์สามารถซื้อไลเซนส์เฉพาะ AAOS ไปใช้งาน ปรับแต่งเป็นเวอร์ชันของตัวเองได้ (<a href=\"https://source.android.com/docs/devices/automotive\">source/docs</a>) หรือจะซื้อทั้ง AAOS + GAS ทั้งชุดเลยก็ได้ ซึ่งอย่างหลังมีชื่อเรียกอย่างเป็นทางการแล้วว่า<strong> <a href=\"https://built-in.google/cars/\">Cars with Google Built-in</a></strong> (จะยาวไปไหน)</p>\n<p>โพสต์นี้จึงอยากรวบรวมข้อมูลเอาไว้ใช้อ้างอิงในอนาคตว่า มีแบรนด์ไหนใช้ AAOS ที่ระดับใดบ้าง</p>\n<p><img loading=\"lazy\" src=\"https://markpeak.net/wp-content/uploads/2023/03/cars-with-google-builtin.jpg\" alt width=\"1337\" height=\"851\" srcset=\"https://markpeak.net/wp-content/uploads/2023/03/cars-with-google-builtin.jpg 1337w, https://markpeak.net/wp-content/uploads/2023/03/cars-with-google-builtin-300x191.jpg 300w, https://markpeak.net/wp-content/uploads/2023/03/cars-with-google-builtin-1024x652.jpg 1024w, https://markpeak.net/wp-content/uploads/2023/03/cars-with-google-builtin-768x489.jpg 768w, https://markpeak.net/wp-content/uploads/2023/03/cars-with-google-builtin-700x446.jpg 700w\" /></p>\n<p><strong>Cars with Google Built-in </strong>ใช้ข้อมูลจากเว็บ Cars with Google Built-in (มีค 2023)</p>\n<ul>\n<li>Geely\n<ul>\n<li> Volvo</li>\n<li>Polestar</li>\n</ul>\n</li>\n<li>GM\n<ul>\n<li>Chevrolet</li>\n<li><a href=\"https://www.blognone.com/node/123106\">GMC</a></li>\n<li>Cadillac</li>\n</ul>\n</li>\n<li><a href=\"https://www.blognone.com/node/105385\">Renault-Nissan-Mitsubishi</a>\n<ul>\n<li>Renault</li>\n</ul>\n</li>\n<li><a href=\"https://www.blognone.com/node/131945\">Honda</a></li>\n<li><a href=\"https://www.blognone.com/node/120963\">Ford</a> (เดิมใช้ QNX เพิ่งประกาศย้ายค่าย)</li>\n</ul>\n<p><strong>AAOS (แบบไม่มี GAS)</strong></p>\n<ul>\n<li>Rivian</li>\n<li>Lucid</li>\n<li>Stellantis\n<ul>\n<li>Dodge</li>\n<li>Chrysler</li>\n</ul>\n</li>\n<li><a href=\"https://www.blognone.com/node/129211\">BMW</a></li>\n<li><a href=\"https://www.blognone.com/node/133132\">Volkswagen Group</a></li>\n</ul>\n<p>รายชื่อบางส่วนรวบรวมจาก <a href=\"https://www.spglobal.com/mobility/en/research-analysis/android-automotive-is-taking-over-but-what-about-google.html\">S&amp;P Global Mobility</a></p>\n<p>หากดูจากรายชื่อข้างต้น จะเห็นว่าค่ายอเมริกัน 3 ค่ายไปครบหมดแล้ว (GM, Ford, Chrysler) ค่ายยุโรป (VW, BMW, Renault) ก็เอาด้วยแล้ว (ขาด Mercedez) ค่ายญี่ปุ่นเพิ่งมี Honda มาเข้าร่วมรายเดียว (Nissan แปะมาห่างๆ) แต่ยังขาด Toyota/Mazda และน่าสังเกตว่าค่ายเกาหลี-จีน นั้นไม่ได้ร่วมกับกูเกิลเลย</p>\n<p><strong>ค่ายอื่นๆ ที่ไม่ได้ใช้ Android Automotive</strong></p>\n<p>คำถามต่อมาที่น่าสนใจคือ บริษัทรถยนต์ค่ายอื่นๆ เขาใช้โซลูชันไหนกันในการทำ infotainment ของตัวเอง</p>\n<ul>\n<li><strong>Toyota</strong>\n<ul>\n<li>เดิมใช้ Toyota Entune ที่เป็น Linux (AGL)</li>\n<li><a href=\"https://www.blognone.com/node/126530\">ทำ OS เองชื่อว่า Arene เริ่มใช้ปี 2025</a> ใช้แกนเป็น <a href=\"https://www.forbes.com/sites/samabuelsamid/2021/04/14/toyota-selects-apexos-to-underpin-automated-vehicle-platform/?sh=55065ab8163a\">Apex.OS ที่ดัดแปลงจาก ROS</a></li>\n</ul>\n</li>\n<li><strong>Mazda</strong>\n<ul>\n<li>ระบบ MZD เป็น Linux (AGL) บางส่วนร่วมพัฒนากับ Toyota</li>\n</ul>\n</li>\n<li><strong>Tesla</strong> ทำระบบเอง เป็น Custom Linux (Ubuntu)</li>\n<li><strong>Mercedes-Benz</strong> <a href=\"https://www.blognone.com/node/132739\">กำลังทำ OS ของตัวเองชื่อ MB.OS</a> (<a href=\"https://arstechnica.com/cars/2023/02/mercedes-ceo-tells-ars-about-its-new-operating-system/\">Linux+QNX</a>)</li>\n<li><strong>Hyundai/Kia</strong> <a href=\"https://www.hyundai.news/eu/articles/press-releases/hyundai-motor-advances-development-of-connected-car-operating-system.html\">ทำ OS ของตัวเองชื่อ ccOS</a> เป็น custom Linux</li>\n</ul>\n<p>ผู้เล่นอีกรายในตลาดคือ <a href=\"https://www.automotivelinux.org/\">Automotive Grade Linux (AGL)</a> โครงการของ Linux Foundation ที่มีบริษัทฝั่งญี่ปุ่นเข้าดันหลายราย เช่น Toyota, Mazda, Suzuki แต่ก็ไม่แน่ใจนักว่าระยะยาวจะไปได้ไกลแค่ไหน (ด้วยเหตุผลเรื่องแอพน้อย) ถ้าดูจาก<a href=\"https://www.automotivelinux.org/about/members/\">รายชื่อสมาชิก</a> ก็มีหลายรายย้ายค่ายไปอยู่กับ AAOS บ้างแล้ว เช่น Ford, Volkswagen</p>\n<p>นอกจากนี้ยังมีกลุ่มแบรนด์จีนที่ใช้ OS แตกต่างออกไป เช่น <a href=\"https://www.trustonic.com/opinion/new-os-proliferation-is-coming-to-automotive/\">Baidu OS, GAC-NIO SmartMega OS ใช้ฐานจาก Android AOSP</a>, Alibaba มี AliOS เป็น custom Linux</p>\n<p>ปี 2023-2024 น่าจะเป็นช่วงเวลาสำคัญที่รถยนต์ที่ใช้ AAOS เริ่มออกสู่ตลาดกันแพร่หลายมากขึ้น และถัดจากเฟสนี้ไปก็น่าจะมีค่ายรถบางรายหันมาเข้าร่วมเพิ่มอีก (ไม่ว่าจะเข้าร่วมบางส่วนหรือทั้งหมดก็ตาม)</p>The post <a href=\"https://markpeak.net/android-automotive/\">Android Automotive</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"9686bfc75db3f6c37fb00018b3d174f954b9a9133e9effed2ad0ee137c6dc75c","category":"Thai"}
{"title":"PS5 Pro – Diminishing Returns","link":"https://markpeak.net/ps5-pro-diminishing-returns/","date":1726276367000,"content":"<p>ความรู้สึกหลังดูคลิปเปิดตัว PS5 Pro ที่ได้ Mark Cerny มาอธิบาย “สมรรถนะ” ของฮาร์ดแวร์ใหม่ ปัญหาที่พบคือไม่สามารถแยกแยะ “ความสวย” ที่เพิ่มขึ้นด้วยสายตาแบบปกติได้แล้ว</p>\n<p></p>\n<p>รูปจากซีนในเกม Spider-Man เทียบกันระหว่าง PS5 ธรรมดา (รันโหมด Performance ที่เน้นเฟรมเรต ไม่เน้นรายละเอียด) กับ PS5 Pro</p>\n<p>ขนาดดูด้วยจอภาพที่ค่อนข้างใหญ่ ตั้งความละเอียดคลิปเป็น 4K แล้วยังแยกแทบไม่ออก ด้วยเหตุผลว่าภาพนั้นมีรายละเอียดมากจริงๆ สายตาและสมองของเราไม่สามารถแยกแยะความแตกต่างแบบเรียลไทม์ได้</p>\n<p><img src=\"https://markpeak.net/wp-content/uploads/2024/09/ps5pro1.jpg\" width=\"900\" height=\"506\" srcset=\"https://markpeak.net/wp-content/uploads/2024/09/ps5pro1.jpg 900w, https://markpeak.net/wp-content/uploads/2024/09/ps5pro1-300x169.jpg 300w, https://markpeak.net/wp-content/uploads/2024/09/ps5pro1-768x432.jpg 768w, https://markpeak.net/wp-content/uploads/2024/09/ps5pro1-700x394.jpg 700w\" /></p>\n<p>เรื่องนี้พิสูจน์ด้วย Sony เองก็ต้อง “ซูม” ให้ดูเพื่อแสดงให้เห็นความแตกต่างว่า ความชัดของรถบรรทุกคันที่อยู่ไกลๆ นั้นมันชัดไม่เท่ากันนะ (ฮา)</p>\n<p><img src=\"https://markpeak.net/wp-content/uploads/2024/09/ps5pro2.jpg\" width=\"900\" height=\"506\" srcset=\"https://markpeak.net/wp-content/uploads/2024/09/ps5pro2.jpg 900w, https://markpeak.net/wp-content/uploads/2024/09/ps5pro2-300x169.jpg 300w, https://markpeak.net/wp-content/uploads/2024/09/ps5pro2-768x432.jpg 768w, https://markpeak.net/wp-content/uploads/2024/09/ps5pro2-700x394.jpg 700w\" /></p>\n<p>ในฐานะที่เติบโตมากับเกมคอนโซลทุกยุคทุกสมัย (นับจาก Famicom เป็นต้นมา) การที่เราไม่สามารถแยกแยะความแตกต่างของ PS5 กับ PS5 Pro ได้ง่ายๆ อีกแล้ว เป็นสัญญาณที่ชัดเจนมากว่าเราเข้าสู่พรมแดนของ Diminishing Returns ในโลกกราฟิกเรียบร้อยแล้ว คือ ภาพมันสวยงามสมจริงจนไม่รู้จะเพิ่มอะไรเข้าไปอีกแล้ว ต่อให้เพิ่มรายละเอียดเล็กๆ น้อยๆ (ที่ทำยาก สร้างยาก เปลืองพลังประมวลผล) สายตามนุษย์ทั่วไปก็แยกไม่ออกแล้ว</p>\n<p>อาการนี้จริงๆ เริ่มเกิดมาสักระยะแล้ว (เคยเขียนเรื่องนี้ไว้แล้วครั้งหนึ่งตอน PS5 รุ่นปกติออก <a href=\"https://markpeak.net/diminishing-returns/\">Diminishing Returns</a>) อย่างในจีพียูรุ่นหลังๆ ที่เพิ่มเรื่อง Ray Tracing เข้ามา (ตั้งแต่ GeForce 20 ที่ออกปี 2019) ก็ถูกวิจารณ์เหมือนกันว่า เพิ่มแสงสะท้อนวัตถุที่สมจริงขึ้น (ซึ่งเป็นความก้าวหน้าอย่างมากในทางการประมวลผล) มันไม่ได้มีผลอะไรต่อความรู้สึกของผู้เล่นขนาดนั้น มีเงาสะท้อนน้ำ สะท้อนพื้น สะท้อนรถ เกมมันก็เล่นได้สนุกเท่าเดิม</p>\n<p>เพิ่งอ่าน<a href=\"https://www.bloomberg.com/news/newsletters/2024-09-13/playstation-5-pro-shows-futility-of-video-game-graphics-race?srnd=undefined\">บทความของ Jason Schreier นักข่าวสายเกมของ Bloomberg</a> ก็ใช้คำเดียวกันคือ Diminishing Returns</p>\n<blockquote><p>Many video-game enthusiasts have noticed over the last few years that graphics have reached a point of diminishing returns.</p></blockquote>\n<div>\n\t\t\t<div>\n\t\t\t\t<a href=\"https://www.bloomberg.com/news/newsletters/2024-09-13/playstation-5-pro-shows-futility-of-video-game-graphics-race?srnd=undefined\">\n\t\t\t\t\t<img src=\"https://assets.bwbx.io/images/users/iqjWHBFdfxIU/ivP4ia3.pgk4/v2/1200x675.jpg\" alt=\"PlayStation 5 Pro Shows the Futility of the Video-Game Graphics Race\" />\t\t\t\t</a>\n\t\t</div>\n\t\n\t<div>\n\t\t<a href=\"https://www.bloomberg.com/news/newsletters/2024-09-13/playstation-5-pro-shows-futility-of-video-game-graphics-race?srnd=undefined\">\n\t\t\tPlayStation 5 Pro Shows the Futility of the Video-Game Graphics Race\t\t</a>\n\t</div>\n\t<div>\n\t\t<a href=\"https://www.bloomberg.com/news/newsletters/2024-09-13/playstation-5-pro-shows-futility-of-video-game-graphics-race?srnd=undefined\">\n\t\t\t<p>It’s become redundant to say that a modern game has “great graphics,” the way everyone did in the 1990s or early 2000s. These days, they all do.</p>\n\t\t</a>\n\t</div>\n\t<div>\n\t\t<img src=\"https://www.bloomberg.com/favicon-black.png\" alt=\"Bloomberg.com\" />\t\tBloomberg.com\t</div>\n</div>\n<p>Schreier บอกว่าปัจจุบันเราไม่ต้องชมเกมสมัยใหม่ว่า “ภาพสวย” (great graphics) ว่าเป็นจุดขายของเกมนั้นอีกต่อไปแล้ว เพราะทุกเกมภาพสวยเหมือนกันหมด</p>\n<blockquote><p>It’s become redundant to say that a modern game has “great graphics,” the way we might have in the 1990s or early 2000s. These days, they all do.</p></blockquote>\n<p>ดังนั้นการนำเสนอของ Cerny จึงแทบไม่มีผลอะไรมากเลย</p>\n<blockquote><p>But watching Cerny’s presentation was a reminder that despite the giddy excitement over ray-tracing and reflective surfaces, the graphical improvements brought by the newest consoles on the market are insignificant.</p></blockquote>\n<p>หากดูในคลิปของ Cerny จุดขายของ PS5 Pro ที่โซนี่นำเสนอคือ ไม่ต้องเลือกอีกต่อไประหว่าง “ภาพสวยเฟรมเรตต่ำ” (Fidelity Mode) หรือ “เฟรมเรตสูงภาพไม่สวยมาก” (Performance Mode) แบบที่ต้องทำใน PS5 รุ่นปกติ เพราะ PS5 Pro ตัวเดียวรับจบ ภาพสวย เฟรมเรตสูง เป็นไปได้จริง ฟังดูน่าตื่นเต้นมาก</p>\n<p>มันอาจฟังดูดีหากโลกนี้ PS5 Pro คือเป็นฮาร์ดแวร์ที่มีสมรรถนะสูงสุดสำหรับเล่นเกม แบบเดียวกับในยุค PS2/PS3 ที่พลังประมวลผลของคอนโซลนำหน้าพีซีไปไกล</p>\n<p>แต่ในยุค PS4 เป็นต้นมา ที่คอนโซลใช้สเปกแบบเดียวกับพีซีกันหมดแล้ว และกลายเป็นพีซี “ตกรุ่น” อยู่พักใหญ่ๆ (รอบของคอนโซลเฉลี่ย 7 ปี) ฮาร์ดแวร์ที่มีสมรรถนะสูงที่สุดไม่ใช่คอนโซลอีกต่อไปแล้ว คอนโซลกลายเป็น “ฮาร์ดแวร์สมรรถนะเหมาะสม ในราคาที่เหมาะสม” ด้วยเหตุผลว่าบริษัทคอนโซลขายเครื่องในราคาขาดทุน เพื่อไปทำกำไรจากการขายเกมแทน</p>\n<p>จุดขายเรื่องภาพสวยเฟรมเรตสูงของ PS5 Pro เป็นจริงแค่ในจักรวาล PlayStation เท่านั้น เพราะเกมมิ่งพีซีที่สามารถรันภาพ 4K 60 FPS ได้นั้นมีมานานแล้วหลายปี และราคาก็ถูกลงเรื่อยๆ (หากเราอ้างอิงจาก <a href=\"https://www.tomshardware.com/reviews/gpu-hierarchy,4388.html\">ชาร์ทของ Tom’s Hardware</a> จีพียูที่รัน 4K Ultra @60 แท้ๆ ไม่ต้องมี upscaling จะอยู่ราวๆ <a href=\"https://www.blognone.com/node/137569\">RTX 4070 Ti Super ราคาเปิดตัว 799 ดอลลาร์</a> แต่ถ้าใช้เทคนิค upscaling ช่วยก็สามารถซื้อจีพียูที่ถูกลงกว่านั้นได้อีก)</p>\n<p>ดังนั้นสิ่งที่ PS5 Pro เคลมไว้เรื่อง “ภาพสวย x เฟรมเรตสูง” จึงไม่ใช่เรื่องน่าตื่นเต้น เพราะชาวพีซีทำได้กันมาหลายปีแล้ว แค่ว่าต้องใช้เงินเยอะหน่อยเท่านั้น การที่คอนโซลตั้งราคาขายถูกกว่าพีซีในสเปกใกล้ๆ กัน ยังเป็นข้อดึงดูดได้อยู่</p>\n<p>แต่ราคาเปิดตัว PS5 Pro ที่ 699 ดอลลาร์ ก็ทำให้จุดเด่นเรื่อง “ฮาร์ดแวร์สมรรถนะเหมาะสม ในราคาที่เหมาะสม” เริ่มหายไปอีกเช่นกัน</p>\n<p>ข้อดีอย่างเดียวที่เหลืออยู่ในตอนนี้คงเป็นการได้เล่นเกมเอ็กซ์คลูซีฟ PlayStation ก่อนใครเพื่อน แต่โซนี่ก็ไม่ได้เปิดตัวเกมใหม่ใดๆ สำหรับ PS5 Pro เลยด้วยซ้ำ ยังไม่รวมปัจจัยว่าคนจำนวนมากก็ไม่ได้สนใจเกมใหม่ล่าสุดมากนัก และยังเล่นเกมเก่าๆ อย่าง Fortnite หรือ GTA Online กันต่อไป (ด้วยเหตุผลว่ากราฟิกไม่สำคัญเท่ากับเกมเพลย์ หรือชุมชนผู้เล่น)</p>\n<p>อนาคตของเกมคอนโซลในภาพรวมจะเป็นอย่างไร เป็นสิ่งที่ยากจริงๆ</p>\n<p>Schreier สรุปไว้อย่างสวยงามว่า PS5 Pro ไม่ใช่คอนโซลแห่งอนาคต แต่มันเป็นเหมือนเศษซากของอดีตที่กำลังหายไปอย่างรวดเร็ว</p>\n<blockquote><p>The PS5 Pro doesn’t feel like the console of the future — it feels like the vestige of a rapidly disappearing past.</p></blockquote>The post <a href=\"https://markpeak.net/ps5-pro-diminishing-returns/\">PS5 Pro – Diminishing Returns</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"e47a960c14fde4677a49b1bbd6e252509d23ec7c557f87040915da8fe15bc8c4","category":"Thai"}
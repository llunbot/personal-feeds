{"title":"Apple ชนะคดีฟ้อง Masimo ละเมิดสิทธิบัตรออกแบบสมาร์ทวอทช์ ได้เงินค่าเสียหาย 250 ดอลลาร์","link":"https://www.blognone.com/node/142793","date":1730047035000,"content":"<div><div><div><p>ประเด็นระหว่างแอปเปิลกับบริษัทอุปกรณ์การแพทย์ Masimo มีคดีที่แยกจากเรื่อง <a href=\"https://www.blognone.com/node/137295\">Masimo ฟ้องแอปเปิล</a> โดยกรณีแยกคือแอปเปิลก็ฟ้อง Masimo เช่นกันเรื่องละเมิดสิทธิบัตร ว่าสมาร์ทวอทช์รุ่น W1 (รูปประกอบด้านล่าง) และ Freedom ของ Masimo ละเมิดสิทธิบัตรการออกแบบของแอปเปิล</p>\n<p>คณะลูกขุนของรัฐบาลกลางออกคำตัดสินว่า Masimo ละเมิดสิทธิบัตรการออกแบบของแอปเปิลจริง โดยแอปเปิลจะได้เงินค่าเสียหาย 250 ดอลลาร์ (พิมพ์ถูกแล้ว) ซึ่งเป็นเงินต่ำที่สุดในการจ่ายค่าปรับคดีละเมิดสิทธิบัตร เพราะทนายของแอปเปิลบอกว่าคดีนี้บริษัทไม่ได้ต้องการเงิน แต่ต้องการให้สินค้านี้หยุดขาย</p>\n<p>อย่างไรก็ตาม Masimo ออกแถลงการณ์มองว่าบริษัทเป็นผู้ชนะจากคำตัดสินนี้ เพราะไม่ครอบคลุมมาถึงสมาร์ทวอทช์รุ่นใหม่ ๆ ของบริษัท ขณะที่แอปเปิลก็บอกว่าคำตัดสินนี้เป็นการปกป้องนวัตกรรมของแอปเปิลสำหรับลูกค้า</p>\n<p>อย่างไรก็ตามนั่นคือเรื่องคดีสิทธิบัตรการออกแบบ เพราะคดีสำคัญระหว่างสองบริษัทนี้ที่ยังดำเนินอยู่คือ Masimo ฟ้องแอปเปิลว่า Apple Watch ละเมิดสิทธิบัตรตัววัดออกซิเจนในเลือด ทำให้<a href=\"https://www.blognone.com/node/137394\">แอปเปิลต้องขาย Apple Watch รุ่นปี 2023 ที่ตัดฟีเจอร์นี้</a>ในอเมริกา และยังมีผลมาถึง Apple Watch รุ่นปัจจุบันปี 2024 ด้วย</p>\n<p>ที่มา: <a href=\"https://www.reuters.com/legal/masimo-smartwatches-infringe-apple-patents-us-jury-says-2024-10-25/\">Reuters</a></p>\n<p><img alt=\"No Description\" src=\"https://www.blognone.com/sites/default/files/externals/3122483df37630200d2b3b1a8155ad8d.png\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/lawsuits\">Lawsuits</a></div><div><a href=\"/topics/patent\">Patent</a></div><div><a href=\"/topics/apple-watch\">Apple Watch</a></div><div><a href=\"/topics/smartwatch\">Smartwatch</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"50d9767668f2cd3106c302a8206a7079ae3dfaff66b3a135fb0b3ebb4464d64a","category":"Thai"}
{"title":"Senua’s Saga: Hellblade II ได้วันวางขาย 21 พ.ค. 2024, เปิดตัวมาตั้งแต่ปี 2019","link":"https://www.blognone.com/node/137748","date":1705635078000,"content":"<div><div><div><p>Senua’s Saga: Hellblade II เป็น<a href=\"https://www.blognone.com/node/113647\">โปรเจคเกมที่เปิดตัวในปี 2019 พร้อมเครื่อง Xbox Series X|S</a> แต่ผ่านไปหลายปี จนเครื่องเตรียมออกเวอร์ชันรีเฟรชกลางเจนแล้ว เกมก็ยังไม่ออกขายจริงสักที</p>\n<p>เมื่อคืนนี้ Ninja Theory สตูดิโอสัญชาติอังกฤษในเครือไมโครซอฟท์ ประกาศวันวางขายเกมแล้วคือ 21 พฤษภาคม 2024 พร้อมกันทั้งบนพีซี Steam, Xbox และ Game Pass</p>\n<p>Senua’s Saga: Hellblade II เป็นภาคต่อของเกม Hellblade: Senua's Sacrifice ที่ออกในปี 2017 รูปแบบเกมเป็นแนวแอคชั่นในโลก dark fantasy ที่อิงจากเทพนิยายนอร์สและเซลติก ตัวเอกเป็นนักรบหญิง Senua ที่ต้องเดินทางไปยัง  Helheim โลกหลังความตายในเทพนิยายนอร์ส เพื่อนำวิญญาณของคนรักกลับคืนมา</p>\n<p>เนื้อเรื่องของเกมภาคสองคือ Sanua เดินทางมายังไอซ์แลนด์ พบกับความโหดร้ายของชาวไวกิ้งที่ปกครองเกาะอยู่ในช่วงนั้น เธอจึงต้องมาต่อสู้เพื่อปลดปล่อยชาวเกาะให้เป็นอิสระ</p>\n<p>อีกประเด็นที่น่าสนใจคือเกมตั้งราคา 49.99 ดอลลาร์ ถูกกว่าเกมยุคปัจจุบันเล็กน้อย โดยทีมผู้สร้างบอกว่าเลือกตั้งราคานี้เพราะเนื้อเรื่องไม่ยาวมากนัก และเลือกวางขายแบบดิจิทัลอย่างเดียว ไม่มีแบบแผ่นแล้ว เพื่อให้สามารถขายที่ราคานี้ได้ด้วย</p>\n<p>ที่มา - <a href=\"https://news.xbox.com/en-us/2024/01/18/senuas-saga-hellblade-2-developer-direct-2024/\">Xbox</a>, <a href=\"https://www.ign.com/articles/senuas-saga-hellblade-2-is-a-digital-only-release\">IGN</a></p>\n<p><img alt=\"No Description\" src=\"https://www.blognone.com/sites/default/files/externals/0e1ea498ed3ebd99534158908d936044.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/c36c963d57e947262a47cfbadab35dca.jpg\" /></p>\n<p>เทรลเลอร์ในงาน The Game Awards 2023</p>\n</div></div></div><div><div>Topics: </div><div><div><a href=\"/topics/hellblade\">Hellblade</a></div><div><a href=\"/topics/ninja-theory\">Ninja Theory</a></div><div><a href=\"/topics/xbox\">Xbox</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"40f95c419d7139c799d3013aedc04c91d03441726bbd9e10410d600157aee871","category":"Thai"}
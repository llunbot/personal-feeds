{"title":"ผู้พิพากษาคดี Meta ใช้หนังสือไปฝึก AI มองไม่เห็นว่าการนำหนังสือไปฝึกเป็นการใช้งานที่เป็นธรรม (fair use)","link":"https://www.blognone.com/node/146252","date":1746427038000,"content":"<div><div><div><p>ผู้พิพากษา Vince Chhabria แห่งศาลชั้นต้นรัฐบาลกลางสหรัฐฯ (US District Court) แสดงความเห็นระหว่างขั้นตอนการไต่สวน คดี Meta นำข้อมูลหนังสือไปฝึกปัญญาประดิษฐ์ ว่า เขาไม่เข้าใจว่าทำไมการใช้งานของ Meta จะเป็นการใช้งานเป็นธรรมได้อย่างไร</p>\n<p>การใช้งานที่เป็นธรรม (fair use) เป็นแนวทางการใช้งานอย่างจำกัดที่เปิดให้ผู้อื่นสามารถนำงานที่มีลิขสิทธิ์ไปใช้งานต่อได้โดยไม่ต้องจ่ายค่าลิขสิทธิ์ เช่น การวิจารณ์หนังสือหรือภาพยนตร์, การใช้งานเพื่อการวิจัย, หรือการรายงานข่าว</p>\n<p>คคีนี้<a href=\"https://www.blognone.com/node/134759\">เริ่มต้นมาตั้งแต่ปี 2023</a> โดยกลุ่มนักเขียนฟ้องร้องทั้ง OpenAI และ Meta ว่านำหนังสือไปใช้งานฝึกปัญญาประดิษฐ์โดยไม่ได้รับอนุญาต โดยอาศัยการดาวน์โหลดข้อมูลจากบริการห้องสมุดแชร์ไฟล์ เช่น LibGen</p>\n<p>ทางฝั่ง Meta นั้นยืนยันว่าการใช้งานของตัวเองเข้าข่ายการใช้งานที่เป็นธรรม แต่ผู้พิพากษา Chhabria ก็แสดงความเห็นระหว่างการพิจารณาคดีว่า การสร้างปัญญาประดิษฐ์ของ Meta จะเปลี่ยนตลาด[หนังสือ] หรือแม้กระทั่งอาจจะทำลายตลาด โดยไม่ได้จ่ายค่าลิขสิทธิ์ ทำให้เขาไม่เข้าใจว่าเป็นการใช้งานที่เป็นธรรมได้อย่างไร</p>\n<p>อย่างไรก็ดี Chhabria ระบุว่าเป็นภาระของฝ่ายนักเขียนที่ต้องพิสูจน์ว่าปัญญาประดิษฐ์ของ Meta สร้างเนื้อหาคล้ายกับโจทก์ และต้องแสดงให้เห็นว่า Meta ทำเงินจากข้อมูลหนังสือ ตลอดจนปัญญาประดิษฐ์ของ Meta กระทบยอดขายหนังสือ ซึ่งน่าจะพิสูจน์ได้ยาก</p>\n<p>ที่มา - <a href=\"https://www.wired.com/story/meta-lawsuit-copyright-hearing-artificial-intelligence/\">Wired</a></p>\n<p><img alt=\"No Description\" src=\"https://www.blognone.com/sites/default/files/externals/c7b2cd582d6d31facaf0296c53f849e9.jpeg\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/copyright\">Copyright</a></div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cb5fbb7be7c7a59e50b1879035075c7c43bb46e056384158c11a28c375439a6c","category":"Thai"}
{"title":"สภาบันวิจัย Ai2 เปิดตัว olmOCR โมเดลแปลงภาพเป็นข้อความคุณภาพสูง ใช้ภาษาไทยได้","link":"https://www.blognone.com/node/144968","date":1740678939000,"content":"<div><div><div><p>Ai2 สถาบันวิจัยที่ก่อตั้งโดย Paul Allen ผู้ร่วมก่อตั้งไมโครซอฟท์ เปิดตัวโมเดลปัญญาประดิษฐ์ olmOCR โมเดลแปลงภาพเป็นข้อความคุณภาพสูง ทดสอบแบบใช้มนุษย์ตัดสินแล้วดีกว่าโมเดลปัญญาประดิษฐ์ในกลุ่มเดียวกันมาก</p>\n<p>olmOCR สร้างจาก Qwen2-VL-7B-Instruct โมเดลขนาดเล็กของ Alibaba Cloud แต่ปรับแต่งโมเดลเพิ่มเติมด้วยการฝึกแปลงภาพเป็นข้อความจากเอกสาร 250,000 ฉบับ</p>\n<p>เทคนิคหนึ่งที่ olmOCR ใช้คือการพยายามดึงข้อความออกจาก PDF โดยตรงเรียกว่า anchor text เพื่อให้ตัว LLM พอเห็นภาพว่าข้อความภายในมีอะไรบ้าง จากนั้นจึงดูภาพอีกครั้งเพื่อแปลงข้อความออกมา อย่างไรก็ดี การใส่ภาพเปล่าๆ เช่น เอกสารสแกนลายมือก็ยังได้คุณภาพดีมากอยู่</p>\n<p>ข้อความที่ได้จาก olmOCR นั้นเรียงตามลำดับการอ่านโดยอัตโนมัติ รองรับการแปลสมการ, ตาราง, และลายมือในตัว อย่างไรก็ดีโมเดลยังไม่รองรับการแปลงภาพเป็นข้อความแม้จะมีเอาท์พุตบอกอยู่</p>\n<p>โมเดลเปิดเป็น Apache 2.0 สามารถใช้งานได้อิสระ แต่แนะนำให้ใช้งานเพื่อการศึกษาและวิจัยเท่านั้น นอกจากการเปิดโมเดลแล้ว Ai2 ยังเปิดเผยโค้ดสำหรับฝึก, ชุดข้อมูล, และซอฟต์แวร์สำหรับรันทั้งหมด ผมเองทดลองใช้งานพบว่าภาษาไทยก็ยังทำงานได้ค่อนข้างดี</p>\n<p>ที่มา - <a href=\"https://olmocr.allenai.org/blog\">Ai2</a></p>\n<p><img alt=\"No Description\" src=\"https://www.blognone.com/sites/default/files/externals/12b140bb6e900be240867dada1d9dd03.png\" /></p>\n</div></div></div><div><div>Topics: </div><div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"623d0ad0bc44dad46487bc57f483a780177608f8d4a85ef0240773559a1a000b","category":"Thai"}
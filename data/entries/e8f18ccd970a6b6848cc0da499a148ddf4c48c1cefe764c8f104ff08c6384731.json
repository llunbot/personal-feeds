{"title":"ข้อมูลเพิ่มเติมโครงการรถยนต์ของ Apple - แก้ดีไซน์หลายครั้ง แบบสุดท้ายคล้ายรถ Canoo Lifestyle Vehicle","link":"https://www.blognone.com/node/138619","date":1710117168000,"content":"<div><div><div><p>Mark Gurman แห่ง Bloomberg รายงานข้อมูลเกี่ยวกับแอปเปิลในจดหมายข่าวประจำสัปดาห์ Power On ซึ่งคราวนี้เขาลงรายละเอียดเพิ่มเติมเกี่ยวกับโครงการรถยนต์ไฟฟ้าไร้คนขับ ที่<a href=\"https://www.blognone.com/node/138432\">แอปเปิลตัดสินใจยุติ</a>โครงการ หลังจากตั้งทีมเฉพาะและพัฒนามาเกือบสิบปี</p>\n<p>ครั้งนี้ Gurman ได้รายละเอียดเกี่ยวกับหน้าตาการออกแบบรถยนต์ที่แอปเปิลวางแผนพัฒนา โดยรูปแบบสุดท้ายที่ใช้ คล้ายกับรถ Canoo Lifestyle Vehicle ปี 2020 (ภาพขวา) เป็นรถดีไซน์โค้งมนรอบคันสีขาว กระจกรอบสีดำสามารถปรับระดับสีได้ หลังคากระจกซันรูฟ เป้าหมายคือขับเคลื่อนอัตโนมัติที่ระดับ 5</p>\n<p>ดีไซน์ภายในรถมีการเปลี่ยนแปลงไปมาหลายอย่าง แต่หลักการพื้นฐานคือทำส่วนผู้ใช้งานให้มินิมัลที่สุด นั่งได้ 4 คน บรรยากาศแบบนั่งเครื่องบินเจ็ทส่วนตัว หรือนั่งรถลีมูซีน มีจอภาพขนาดใหญ่ตรงกลาง</p>\n<p>นั่นคือดีไซน์สุดท้ายที่แอปเปิลใช้ แต่ดีไซน์แรกเริ่มเลยเมื่อตอน Jony Ive ยังทำงานที่แอปเปิล เขาอิงพื้นฐานจากรถไมโครบัสของ Volkswagen ปี 1950s มีชื่้อเล่นเรียกภายในว่าเจ้าก้อนขนมปัง (Bread Loaf) ดีไซน์ที่สองที่ใช้คล้ายกับ Volkswagen ID Buzz ที่ออกมาปี 2017 (ภาพซ้าย) จากนั้นจึงปรับเป็นแบบที่สาม ซึ่งเปลี่ยนแปลงด้านหน้ารถเป็นหลัก ส่วนแบบที่สี่ซึ่งเป็นแบบสุดท้ายคล้ายรถ Canoo นั่นเอง</p>\n<p>ปัญหาการออกแบบรถที่สำคัญ คือเมื่อแอปเปิลปรับสเกลโครงการจากรถยนต์อัตโนมัติระดับ 5 (ขับเคลื่อนเองสมบูรณ์) มาเป็นระดับที่ 2 ทำให้ต้องเพิ่มพวงมาลัย รวมถึงกระจกหน้า-หลัง การออกแบบจึงต้องรื้อใหม่หลายส่วนนั่นเอง</p>\n<p>ที่มา: <a href=\"https://www.bloomberg.com/news/newsletters/2024-03-10/what-did-the-apple-car-look-like-inside-apple-s-planned-self-driving-vehicle-ltlic\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/6aaed2221225288877607bbba0e6ca82.jpeg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/automobile\">Automobile</a></div><div><a href=\"/topics/self-driving-car\">Self-Driving Car</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e8f18ccd970a6b6848cc0da499a148ddf4c48c1cefe764c8f104ff08c6384731","category":"Thai"}
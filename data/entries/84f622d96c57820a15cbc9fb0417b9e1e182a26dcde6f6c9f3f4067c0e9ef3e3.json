{"title":"Super Robot Wars 30 ภาคครบรอบ 30 ปี เวอร์ชั่นพีซีมีภาษาอังกฤษ วางขาย 28 ตุลาคมนี้","link":"https://www.blognone.com/node/123727","date":1626335953000,"content":"<div><div><div><p>Super Robot Wars 30 ที่ไม่ใช่ภาค 30 แต่เป็นเกมฉลองครบรอบ Super Robot Wars ที่จะมีอายุครบ 30 ปีในปีนี้ หลังออกภาคแรกบน Gameboy ในปี 1991 ซึ่งภาคล่าสุดนี้เปิดตัวตั้งแต่เมื่อกลางเดือนมิถุนายน แต่ไม่เป็นข่าวมากนัก เพราะมีแต่ตัวอย่างภาษาญี่ปุ่น</p>\n<p>วันนี้ Bandai Namco ปล่อยตัวอย่างภาษาอังกฤษแล้ว เป็นตัวอย่างของเวอร์ชั่น PC ที่วางขายบน Steam แบบทั่วโลก ซึ่งจะมีบทบรรยายและเมนูภาษาอังกฤษ แต่เสียงพากย์ยังเป็นภาษาญี่ปุ่นเท่านั้น ส่วนเวอร์ชั่น PS4 และ Switch ยังไม่มีข่าวยืนยันว่าจะมีเวอร์ชั่นภาษาอังกฤษตามมาในอนาคตหรือไม่</p>\n<p>Super Robot Wars ไม่ได้ทำเวอร์ชั่นที่มีภาษาอังกฤษครบทุกภาค และส่วนใหญ่วางจำหน่ายแค่ในญี่ปุ่น และเอเชีย อาจเพราะกลุ่มลูกค้าหลักอยู่ในประเทศญี่ปุ่น และเป็นกลุ่มคนชอบการ์ตูนหุ่นยนต์ ซึ่งแม้มีแฟนๆ ในประเทศฝั่งตะวันตกบ้าง แต่ไม่ได้เป็นกลุ่มคนส่วนใหญ่</p>\n<p>แต่สี่ภาคหลังสุดอย่าง Super Robot Wars OG: The Moon Dwellers, Super Robot Wars V, X และ T มีการแปลบทบรรยายเป็นภาษาอังกฤษหมดแล้ว แม้ภาค 30 จะเพิ่งวางจำหน่ายในอเมริกาเหนืออย่างเป็นทางการเป็นครั้งแรกนับตั้งแต่ Super Robot Taisen: Original Generation ในปี 2006 แต่ก็นับเป็นข่าวดีของแฟนๆ Super Robot Wars ฝั่งตะวันตก ที่ Bandai Namco เริ่มหันมาใส่ใจมากขึ้นแล้ว</p>\n<p>ที่มา - <a href=\"https://www.youtube.com/watch?v=V_c31zgcgT8\">Bandai Namco</a></p>\n</div></div></div><div><div>Topics: </div><div><div><a href=\"/topics/super-robot-wars\">Super Robot Wars</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"84f622d96c57820a15cbc9fb0417b9e1e182a26dcde6f6c9f3f4067c0e9ef3e3","category":"Thai"}
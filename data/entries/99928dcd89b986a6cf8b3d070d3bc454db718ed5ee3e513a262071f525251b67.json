{"title":"From Agentic AI to Physical AI","link":"https://markpeak.net/from-agentic-ai-to-physical-ai/","date":1736255417000,"content":"<p><a href=\"https://www.facebook.com/markpeak/posts/pfbid02vn6TGL1mFECsZvQBVeUExjEpcDxMv1QW19vpWYwQ9JNeTwC5C7oPuoHREwz7EJE5l\">เคยเขียนไว้ก่อนหน้านี้แล้วว่า</a> ผมเป็นแฟนคลับงานแถลงข่าวของ NVIDIA และจะหาเวลานั่งฟัง Keynote ของ Jensen Huang แบบเต็มๆ ทุกปี (ปีนึงแกพูดประมาณ 4-5 ครั้ง) เพื่อดูว่าแกจะพูดถึงอะไรบ้าง มีนัยอะไรที่ซ่อนอยู่ไหม</p>\n<p>โชคดีว่า Keynote แรกของปีนี้ที่งาน CES 2025 มันตรงกับช่วงสายๆ ของบ้านเราพอดีเลยมีโอกาสฟังสดๆ เพิ่งว่างมานั่งสรุปประเด็นที่ผมคิดว่าน่าสนใจดังนี้</p>\n<p>1. ขณะที่บ้านเรากำลังไฮป์คำว่า “Agentic AI” กัน ลูกพี่ Jensen เขาไปคำใหม่แล้วคือคำว่า “Physical AI” มันคืออะไรกันว้า</p>\n<p>2. จริงๆ มันไม่ใช่แนวคิดใหม่ เพราะ <a href=\"https://markpeak.net/mercedes-benz-virtual-factory/\">NVIDIA พูดเรื่อง Digital Twins มาหลายปีมากแล้ว</a> (รายละเอียดอ่านได้ในโพสต์เก่าตามลิงก์) แนวคิดของมันคือสร้างโลก simulator จำลองโลกจริงให้เหมือนจริงมากที่สุด เอาการทดลองต่างๆ ไปทำในโลกเสมือนให้พอใจก่อน แล้วค่อยเอามาใส่ “หุ่นยนต์” ในโลกจริง นี่คิอความหมายของ Physical AI</p>\n<p>3. พอพูดถึง “หุ่นยนต์” ของ NVIDIA มีด้วยกัน 3 แขนงใหญ่ๆ คือ<br />\n3.1 หุ่นยนต์อุตสาหกรรม แขนกล หุ่นยนต์อัจฉริยะแยกของแบกของใน warehouse<br />\n3.2 รถยนต์ รถยนต์ไร้คนขับ ปีนี้มาด้วยลูกค้าเบอร์ใหญ่ชื่อว่า Toyota ยอมสยบแล้ว<br />\n3.3 หุ่นยนต์แบบมนุษย์หรือ humanoid robots<br />\nซึ่ง 3 แขนงนี่ไม่ใช่ของใหม่ พูดมาหลายปีแล้วเหมือนกัน</p>\n<p>4. เดิมทีนั้น NVIDIA มีซอฟต์แวร์ที่ช่วยสร้างโลกเสมือนชื่อว่า Omniverse มันสามารถจำลองฟิสิกส์ได้สมจริง เช่น เราสามารถทดลองการชนของรถยนต์ใน Omniverse ได้</p>\n<p>ปัญหาคือ Omniverse มันเอาไว้สร้างโมเดลฟิสิกส์ที่สมจริง แต่หน้าตาของโมเดลเป็นโพลีกอนง่อยๆ เหมือนหนัง Pixar ยุคโบราณ ข้อจำกัดคือพอสภาพแวดล้อมมันไม่เหมือนของจริง 100% ตัวซอฟต์แวร์ที่เราอยากเอาไปรันในโลกจริง (เช่น ซอฟต์แวร์รถยนต์ไร้คนขับ) มันทำงานได้ไม่เป๊ะไง</p>\n<p><img loading=\"lazy\" src=\"https://markpeak.net/wp-content/uploads/2025/01/Screenshot-2025-01-07-105659-1024x512.jpg\" alt=\"\" width=\"700\" height=\"350\" srcset=\"https://markpeak.net/wp-content/uploads/2025/01/Screenshot-2025-01-07-105659-1024x512.jpg 1024w, https://markpeak.net/wp-content/uploads/2025/01/Screenshot-2025-01-07-105659-300x150.jpg 300w, https://markpeak.net/wp-content/uploads/2025/01/Screenshot-2025-01-07-105659-768x384.jpg 768w, https://markpeak.net/wp-content/uploads/2025/01/Screenshot-2025-01-07-105659-700x350.jpg 700w, https://markpeak.net/wp-content/uploads/2025/01/Screenshot-2025-01-07-105659.jpg 1253w\" /></p>\n<p>5. ของใหม่ของปีนี้คือ NVIDIA Cosmos ที่เรียกว่าเป็น “โมเดลจำลองโลก” (World Foundation Model) ที่เทรนด้วยภาพและวิดีโอจำนวนมาก รู้จักโลกจริงๆ ว่าหน้าตาเป็นอย่างไร ตึกหน้าตาแบบนี้ ต้นไม้หน้าตาแบบนี้ ฟีลเดียวกับโมเดลสร้างภาพพวก Midjourney หรือโมเดลสร้างวิดีโอ Sora/Veo นั่นแหละ</p>\n<p>โมเดลภาพแบบนี้มีข้อดีคือ มันใช้ง่ายไม่เปลืองแรง ไม่ต้องปั้นสิ่งก่อสร้าง 3D อยากได้ตึกก็พิมพ์สั่งเอา แต่ข้อเสียคือมันมองเห็นเป็นภาพ มันไม่มี logic มันไม่มีฟิสิกส์ เป็นตึกปลอมๆ ต้นไม้ปลอมๆ ที่โมเดลลอกเลียนแบบมาจากข้อมูลที่ใช้เทรน</p>\n<p><img loading=\"lazy\" src=\"https://markpeak.net/wp-content/uploads/2025/01/Screenshot-2025-01-07-104434-1024x585.jpg\" alt=\"\" width=\"700\" height=\"400\" srcset=\"https://markpeak.net/wp-content/uploads/2025/01/Screenshot-2025-01-07-104434-1024x585.jpg 1024w, https://markpeak.net/wp-content/uploads/2025/01/Screenshot-2025-01-07-104434-300x171.jpg 300w, https://markpeak.net/wp-content/uploads/2025/01/Screenshot-2025-01-07-104434-768x438.jpg 768w, https://markpeak.net/wp-content/uploads/2025/01/Screenshot-2025-01-07-104434-700x400.jpg 700w, https://markpeak.net/wp-content/uploads/2025/01/Screenshot-2025-01-07-104434.jpg 1179w\" /></p>\n<p>6. NVIDIA เลยแก้ปัญหาด้วยการเอา Omniverse มารวมกับ Cosmos จบปิ้ง ได้โลกจำลองที่สภาพแวดล้อมเหมือนของจริงมากๆ เป็นเส้นทางสู่ความฝัน “Physical AI” ตามที่ลูกพี่ Jensen เขาจั่วหัวไว้</p>\n<p>ถ้าใครนึกภาพตามไม่ออก ลองดูคลิปตัวอย่างที่เขาสร้าง “โลกจำลอง” สำหรับเทรนซอฟต์แวร์รถยนต์ไร้คนขับ ได้ออกมาเป็นโลกสมจริงยิ่งกว่าเกม GTA ที่ฟิสิกส์ถูกต้องทั้งหมด และปรับเปลี่ยนสภาพแวดล้อมได้ตามใจ จะฝนตก แดดออก หิมะตก กลางวัน กลางคืน มีคนเดิน จักรยานขี่ผ่าน หมีตัดหน้ารถ ฯลฯ ทำได้หมด</p>\n<p></p>\n<p></p>\n<p></p>\n<p>7. โมเดลลักษณะนี้มันไม่ใช่ของใหม่ เพราะ<a href=\"https://waymo.com/blog/2021/07/simulation-city\">รถยนต์ Waymo มันก็เทรนด้วยวิธีนี้มานาน</a> แต่ในยุคก่อนหน้านี้มันมีไม่แค่กี่บริษัทเท่านั้นที่ทำได้ (เช่น Google, Tesla) ตอนนี้ NVIDIA กำลังจะแผ้วถางเส้นทางใหม่ให้มันเป็นเครื่องมือที่ใครๆ ก็ใช้งานได้ (ขอแค่มีเงินซื้อการ์ดจอรุ่นแพงๆ หน่อย)</p>\n<p>ผมว่ามาถึงตอนนี้ เครื่องมือสร้างโลก Physical AI มันใกล้จะพร้อมแล้ว (อีก 1-2 ปีข้างหน้าน่าจะสมบูรณ์ละ) ที่เหลือคือพลังจินตนาการของพวกเราเท่านั้น ว่าถ้าเราสามารถสร้างโลกเสมือนที่เหมือนจริงมากๆ ขึ้นมาได้ มันจะไปเปลี่ยนแปลงการทำงาน (โดยเฉพาะภาคอุตสาหกรรม) ได้ขนาดไหนกัน ซึ่งก็สารภาพตามตรงว่าตอนนี้คิดไม่ออกเหมือนกัน</p>The post <a href=\"https://markpeak.net/from-agentic-ai-to-physical-ai/\">From Agentic AI to Physical AI</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"99928dcd89b986a6cf8b3d070d3bc454db718ed5ee3e513a262071f525251b67","category":"Thai"}
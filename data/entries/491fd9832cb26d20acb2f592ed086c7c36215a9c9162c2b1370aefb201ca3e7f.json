{"title":"ผู้บริหารกูเกิลบอกจ่ายเงินให้ซัมซุง \"มหาศาล\" เพื่อพรีโหลด Gemini ในมือถือ","link":"https://www.blognone.com/node/146007","date":1745413251000,"content":"<div><div><div><p>ข้อมูลเพิ่มเติมจากห้องไต่สวน <a href=\"https://www.blognone.com/node/141254\">คดีกระทรวงยุติธรรมสหรัฐฟ้องกูเกิลผูกขาด Search</a> และ<a href=\"https://www.blognone.com/node/145983\">เสนอให้แยก Chrome เป็นอีกบริษัท</a></p>\n<p>Peter Fitzgerald ผู้บริหารฝ่ายพาร์ทเนอร์ของแพลตฟอร์มและอุปกรณ์ ให้การต่อศาลยอมรับว่า กูเกิลจ่ายเงินให้ซัมซุง \"เยอะมาก\" เพื่อให้ซัมซุงใช้ Gemini เป็นผู้ช่วย AI บนฮาร์ดแวร์ของซัมซุง ถึงแม้เขาไม่ได้เปิดเผยตัวเลข แต่ก็ใช้คำว่า enormous sum of money ในคำให้การ และบอกว่าสัญญากับซัมซุงมีระยะเวลา 2 ปี กูเกิลต้องจ่ายเงินให้ซัมซุงนับตามจำนวนฮาร์ดแวร์ที่พรีโหลด Gemini และแบ่งเปอร์เซนต์จากรายได้โฆษณาให้ซัมซุงอีกส่วน</p>\n<p>Fitzgerald ยังให้ข้อมูลว่า ซัมซุงได้ข้อเสนอแบบเดียวกันจากคู่แข่งอย่างไมโครซอฟท์, Meta, OpenAI เพื่อพรีโหลดผู้ช่วย AI ในฮาร์ดแวร์ซัมซุงด้วย แต่สุดท้ายซัมซุงเลือกกูเกิล</p>\n<p>ประเด็นเรื่องการจ่ายเงินเพื่อพรีโหลดแอพคงไม่ใช่เรื่องแปลกของวงการ แต่เรื่องนี้เป็นประเด็นในชั้นศาล เพราะฝ่ายกระทรวงยุติธรรมสหรัฐต้องการชี้ให้เห็นว่า กูเกิลมีพฤติกรรมจ่ายเงินเพื่อพรีโหลดบริการของตัวเองหลายๆ ตัว ซึ่งเป็นการทำลายการแข่งขันของหลายวงการ</p>\n<p>ข้อมูลจากอีกคดีที่เป็นเรื่องผูกขาด Android นั้นกูเกิลเคยเปิดเผยว่าจ่ายเงินให้ซัมซุงรวม 8 พันล้านดอลลาร์ ระหว่างปี 2020-2023 เพื่อพรีโหลด Search, Play Store, Google Assistant</p>\n<p>ที่มา - <a href=\"https://www.bloomberg.com/news/articles/2025-04-21/google-paid-samsung-enormous-sums-for-gemini-ai-app-installs\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/b9eaa5b2b0af36490fc50c341fd3bc07.jpeg\" /></p>\n</div></div></div><div><div>Topics: </div><div><div><a href=\"/topics/gemini\">Gemini</a></div><div><a href=\"/topics/google\">Google</a></div><div><a href=\"/topics/samsung\">Samsung</a></div><div><a href=\"/topics/antitrust\">Antitrust</a></div><div><a href=\"/topics/doj\">DoJ</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"491fd9832cb26d20acb2f592ed086c7c36215a9c9162c2b1370aefb201ca3e7f","category":"Thai"}
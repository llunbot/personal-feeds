{"title":"SQLite ออกเวอร์ชั่น 3.37.0 บังคับชนิดข้อมูลในคอลัมน์ได้แล้ว","link":"https://www.blognone.com/node/126038","date":1638080761000,"content":"<div><div><div><p>โครงการฐานข้อมูลแบบฝังตัวในซอฟต์แวร์ SQLite ออกเวอร์ชั่น 3.37.0 ที่แม้จะเป็นอัพเดตย่อยแต่มีฟีเจอร์สำคัญเพิ่มเข้ามาคือการรองรับตารางแบบ STRICT ที่ทำให้ผู้สร้างตารางกำหนดชนิดข้อมูลได้จริงๆ</p>\n<p>พฤติกรรมของ SQLite ก่อนหน้านี้แม้คอลัมน์ในฐานข้อมูลจะกำหนดชนิดข้อมูลเอาไว้ แต่ตัว SQLite จะไม่ได้บังคับจริงๆ หากชนิดข้อมูลที่ใส่เข้ามาไม่ตรงกันก็จะพยายามแปลงข้อมูลให้ เช่น หากคอลัมน์เป็นเลขจำนวนเต็ม (INT) แต่ใส่ข้อความ \"123\" ก็จะพยายามแปลงเป็นตัวเลข 123 ให้เอง แม้จะสะดวก แต่เมื่อใส่ข้อมูลที่แปลงเป็นตัวเลขไม่ได้ เช่น \"xyz\" ตัว SQLite ก็จะยอมใส่ข้อมูลเป็นสตริงลงไปในคอลัมน์แม้จะกำหนดชนิดข้อมูลเป็นตัวเลขก็ตาม</p>\n<p>ตารางแบบ STRICT ทำให้นักพัฒนาแน่ใจได้ว่าคอลัมน์ที่กำลังใช้งานมีข้อมูลชนิดเดียวกับที่กำหนดไว้จริงๆ อย่างไรก็ดีไฟล์ฐานข้อมูลที่สร้างโดยเวอร์ชั่น 3.37.0 และใช้ฟีเจอร์นี้จะไม่สามารถเปิดด้วย SQLite เวอร์ชั่นก่อนหน้านี้ได้อีกต่อไป หรือหากตั้งค่า <code>PRAGMA writable_schema=ON</code> ก็จะสามารถใช้งานได้โดยไม่มีฟีเจอร์ STRICT</p>\n<p>นอกจากฟีเจอร์ STRICT ในเวอร์ชั่นนี้ยังมีฟีเจอร์ย่อยๆ อีกจำนวนหนึ่ง เช่นตัว CLI นั้นมีออปชั่น <code>--safe</code> สำหรับรับคำสั่งที่ไม่ยุ่งกับภายนอกตัวฐานข้อมูลเอง</p>\n<p>ที่มา - <a href=\"https://www.sqlite.org/releaselog/3_37_0.html\">SQLite</a></p>\n<p><img src=\"https://www.blognone.com/sites/default/files/externals/1245e9249560372a3f120990e7405798.png\" /></p>\n</div></div></div><div><div>Topics: </div><div><div><a href=\"/topics/open-source\">Open Source</a></div><div><a href=\"/topics/sql\">SQL</a></div><div><a href=\"/topics/database\">Database</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"66c83ab4f05fe1cc8961912c621cddd1d10853828b1730ca91fc2fe108975bcb","category":"Thai"}
{"title":"Arm โชว์เทคนิคอัพสเกลภาพ ASR พัฒนาต่อจาก AMD FSR 2 แต่ปรับแต่งสำหรับมือถือ","link":"https://www.blognone.com/node/140862","date":1720774760000,"content":"<div><div><div><p>Arm เปิดตัวเทคนิคการอัพสเกลภาพของตัวเองชื่อว่า Accuracy Super Resolution ตัวย่อ Arm ASR โดยพัฒนาต่อมาจาก <a href=\"https://www.blognone.com/node/127677\">AMD FSR 2 ที่เปิดเป็นโอเพนซอร์สอยู่แล้ว</a></p>\n<p>Arm บอกว่าเทคนิคอัพสเกลภาพแบ่งได้ 2 วิธีใหญ่ๆ คือ spatial ที่เรียบง่ายกว่า เพราะใช้ภาพจากเฟรมเดียวกันมาคำนวณการอัพสเกล ประหยัดพลังการคำนวณมากกว่า แต่มีข้อเสียคือภาพที่ได้อาจเบลอ แนวทางนี้ใช้ใน FSR 1 ส่วนอีกวิธีคือ temporal ที่ซับซ้อนกว่า ใช้ภาพจากหลายเฟรมมาช่วยคำนวณ เปลืองพลังประมวลผลมากกว่า แต่ได้คุณภาพผลลัพธ์ดีกว่า และหากใช้เทคนิคนี้ร่วมกับข้อมูลจากเอนจินเกม จะช่วยให้ผลลัพธ์ดีขึ้น แนวทางนี้ใช้กับ FSR 2</p>\n<p>Arm ตัดสินใจเลือกแนวทาง temporal และพบว่าโซลูชันที่มีแล้วในตลาดคือ FSR 2 ที่โอเพนซอร์ส แต่ยังมีข้อจำกัดว่ามันถูกออกแบบมาสำหรับพีซีและคอนโซลเป็นหลัก ทำให้ Arm นำ FSR 2 มาพัฒนาต่อให้เหมาะกับการใช้บนมือถือด้วย ข้อดีอีกประการของการอิงอยู่บน FSR คือใช้ AI และการตั้งค่าแบบเดียวกับที่นักพัฒนาเกมคุ้นเคยมาจาก FSR แล้ว</p>\n<p>ผลการปรับแต่งของ Arm ทำให้ ASR (กราฟสีฟ้า) สามารถลดกำลังของจีพียูลงได้เหลือราว 30-40% ของ FSR 2 (กราฟสีแดง)</p>\n<p><img alt=\"No Description\" src=\"https://www.blognone.com/sites/default/files/externals/574aba9dbc76d245e26f12635d027e2f.png\" /></p>\n<p>Arm ยังร่วมมือกับพาร์ทเนอร์คือ MediaTek นำเทคนิคนี้ไปทดสอบบนชิป Dimensity 9300 และออกมาได้ผลดี ช่วยประหยัดแบตเตอรี่ลงได้มาก</p>\n<p><img alt=\"No Description\" src=\"https://www.blognone.com/sites/default/files/externals/bba7dc36aee0feaeee65156b3b619c39.png\" /></p>\n<p>Arm บอกว่าเตรียมจะเปิดเทคโนโลยี ASR กลับเป็นโอเพนซอร์ส ภายใต้สัญญาอนุญาตแบบ MIT เช่นเดียวกับ FSR ในอนาคตอันใกล้นี้</p>\n<p>ที่มา - <a href=\"https://community.arm.com/arm-community-blogs/b/graphics-gaming-and-vr-blog/posts/introducing-arm-accuracy-super-resolution\">Arm</a></p>\n</div></div></div><div><div>Topics: </div><div><div><a href=\"/topics/arm\">Arm</a></div><div><a href=\"/topics/graphic\">Graphic</a></div><div><a href=\"/topics/gpu\">GPU</a></div><div><a href=\"/topics/radeon\">Radeon</a></div><div><a href=\"/topics/amd\">AMD</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d6815c56784e619dd7c7fa450675bf109a8ab858025e5063fdd3b291fee4f84f","category":"Thai"}
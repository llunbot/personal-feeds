{"title":"ง่ายไปไม่ชอบ Flashback ONE35  กล้องดิจิทัลจำลองความลำบากของกล้องฟิล์ม","link":"https://www.blognone.com/node/134144","date":1685722440000,"content":"<div><div><div><p>เคยสงสัยกันหรือไม่ว่าทำไมกล้องฟิล์มแบบใช้แล้วทิ้งถึงถูกกลับมาเป็นกระแสอยู่บ่อยครั้ง ถึงแม้ว่าในปัจจุบันกล้องดิจิทัลจะพัฒนาไปมากแค่ไหนแล้วก็ตาม?</p>\n<p>การถ่ายภาพดิจิทัลนั้นแทนที่กล้องฟิล์มได้แทบทั้งหมด โดยข้อดีที่เห็นได้ชัดคือ เราสามารถถ่ายภาพหลายหมื่นภาพด้วยกล้องดิจิทัลและเห็นว่าภาพดังกล่าวเป็นไปดั่งใจหรือไม่ทันทีหลังกดถ่ายภาพ ในขณะที่กล้องฟิล์มแบบใช้แล้วทิ้งนั้นถูกจำกัดจำนวนภาพรวมถึงต้องใช้เวลาในการล้างรูปถึงจะเห็นผลลัพธ์ แต่นี่กลับกลายเป็นเสน่ห์ของกล้องฟิมล์ที่ผู้คนหลงใหลและกล้องดิจิทัลไม่สามารถมอบความรู้สึกนี้ได้</p>\n<p>อย่างไรก็ตามกล้องฟิล์มใช้แล้วทิ้งนั้นก็ยังมีข้อเสียอย่างการสร้างขยะ แล้ว จะเป็นอย่างไรถ้ามีกล้องดิจิทัลที่ให้ความรู้สึกเหมือนกล้องฟิล์มใช้แล้วทิ้งได้..</p>\n<p><a href=\"https://joinflashback.co/\">กล้อง Flashback ONE35</a> พยายามนำประสบการณ์การถ่ายภาพฟิล์มเพื่อให้ผู้ใช้รู้สึกสนุกกับการถ่ายภาพกลับมาแม้จะเป็นกล้องดิจิทัล โดยนอกจากรูปลักษณ์ที่ดูเหมือนเหมือนกล้องฟิล์ม 35 มม. แบบใช้แล้วทิ้ง พร้อมกับจำลองประสบการณ์ใช้งานโดย กล้องนี้ต้องมองภาพจากช่องมองภาพ, การถ่ายภาพแต่ละชุดจะจำกัดจำนวนรูปถ่ายไว้ที่ 27 ภาพ ข้างบนตัวกล้องจะมีหน้าจอ LCD พื้นฐานเพื่อแสดงจำนวนภาพที่ยังถ่ายได้ เมื่อถ่ายภาพแต่ละภาพแล้วต้องเลื่อนฟิล์มด้วยตัวเองจึงถ่ายภาพต่อไปได้<br />\nและผู้ใช้จะต้องรอ 24 ชั่วโมงเพื่อดูผลลัพธ์ที่ถ่ายไปผ่านแอปพลิเคชัน เหมือนการล้างฟิล์มสมัยก่อน ภาพที่ได้ยังจำลองสไตล์ภาพเหมือนที่ได้จากกล้องฟิล์ม มีสองรูปแบบ คือ flashbackclassic จำลองภาพจากฟิล์ม Fuji Superia และ flashbackmono จำลอง ฟิล์มขาวดำ</p>\n<p>Flashback ONE35 เป็นโครงการระดมทุน Kickstarter ตัวกล้องอย่างเดียวราคา 125 ดอลลาร์ออสเตรเลีย หรือประมาณ 3,000 บาท คาดว่าจะเริ่มส่งมอบเดือนสิงหาคมนี้ ทีมงานระบุว่าอยู่ระหว่างการเซ็ตอัพสายการผลิต, ปรับปรุงคุณภาพแอป, และเตรียมขออนุญาตเนื่องจากตัวกล้องมีการเชื่อมต่อไร้สาย</p>\n<p>ที่มา : <a href=\"https://joinflashback.co/\">Flashback ONE35</a>, via <a href=\"https://gizmodo.com/reusable-disposable-digital-camera-kodak-fujifilm-flash-1850495216\">Gizmodo</a></p>\n<p><img alt=\"No Description\" src=\"https://www.blognone.com/sites/default/files/externals/a5a1b7adb591077ac0bb22719638631d.jpg\" /></p>\n</div></div></div><div><div>Topics: </div><div><div><a href=\"/topics/kickstarter\">Kickstarter</a></div><div><a href=\"/topics/digital-camera\">Digital Camera</a></div></div></div>","author":"ydk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"33d83d13c158f50a2c8a45ce57a12cbae85de8709c5b993d2c60fa470eb36ebe","category":"Thai"}
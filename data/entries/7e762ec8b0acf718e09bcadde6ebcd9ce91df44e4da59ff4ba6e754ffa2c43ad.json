{"title":"Hideki Kamiya เผยเหตุที่ลาออกจาก PlatinumGames เพราะแนวทางพัฒนาเกมไม่ตรงกัน","link":"https://www.blognone.com/node/137264","date":1702690800000,"content":"<div><div><div><p>Hideki Kamiya ผู้สร้างเกมซีรีส์ Bayonetta และผู้ร่วมก่อตั้ง PlatinumGames <a href=\"https://www.blognone.com/node/135915\">เพิ่งประกาศลาออกจากบริษัทไปเมื่อเดือนกันยายน</a> ล่าสุดเขาให้สัมภาษณ์กับ IGN อธิบายเหตุผลของการลาออก</p>\n<p>Kamiya บอกว่ารู้สึกว่าแนวทางการพัฒนาเกมของตนเริ่มขัดแย้งกับบริษัท เมื่อแนวทางไม่ตรงกัน ความเชื่อใจกันลดลง เขาจึงไม่สามารถทำงานที่ PlatinumGames ต่อได้และตัดสินใจลาออกมาสร้างเกมในแนวทางของตัวเองแทนดีกว่า เขาบอกว่าไม่ได้มองเกมว่าเป็นสินค้า แต่มองว่าเป็นงานศิลปะ และใส่ความเป็นศิลปินของตัวเองลงไปเต็มที่เพื่อให้แฟนๆ ได้เล่น \"เกมของ Hideki Kamiya\"</p>\n<p>การลาออกของ Kamiya ได้พูดคุยกับ Atsushi Inaba ซีอีโอและผู้ร่วมก่อตั้งอีกคนอย่างลึกซึ้ง และเห็นตรงกันว่า Kamiya ลาออกน่าจะเป็นวิธีที่เหมาะสมที่สุด เขาบอกว่า Inaba มีชุดความเชื่อของตัวเอง มีเป้าหมายทางธุรกิจในฐานะซีอีโอ ต้องการสร้างบริษัทให้เติบโต ซึ่งไม่ใช่สิ่งที่เขาสนใจ</p>\n<p><img alt=\"No Description\" src=\"https://www.blognone.com/sites/default/files/externals/36b15d21fb35f871078dcfe4e50300d2.jpg\" /></p>\n<p>ส่วน<a href=\"https://www.blognone.com/node/136929\">การเปิดช่อง YouTube ของตัวเองหลังลาออก</a> Kamiya บอกว่าตอนแรกทำสนุกๆ เท่านั้น เพราะเห็นมาจากหนังฮอลลีวู้ดที่คนลาออกต้องยกกล่องกระดาษขนสมบัติส่วนตัว เขาจึงนึกสนุกอยากถ่ายวิดีโอแบบนั้นบ้าง แต่เมื่อเปิดช่องมาเรื่อยๆ ก็ได้รับคำถามจากแฟนๆ อย่างมาก จึงกลายเป็นช่องทางให้เขาได้สื่อสาร พูดคุย ตอบคำถามกับแฟนๆ โดยตรง ซึ่งเขาบอกว่าได้ผลดีมากกว่าการคุยด้วยตัวหนังสืออย่างเดียวบน Twitter</p>\n<p>Kamiya บอกว่าตอนนี้เขายังเป็นคนว่างงาน ไม่มีแผนการในชีวิต ยังไม่เลือกว่าจะไปทำงานกับบริษัทเกมอื่น หรือตั้งบริษัทของตัวเอง แนวทางเดียวที่มีในตอนนี้คือสร้างเกมที่น่าสนใจ มีอิสระทางความคิดอย่างเต็มที่ ตอนนี้เขาเริ่มมีไอเดียสำหรับเกมใหม่แล้ว และจะเริ่มเขียนออกมาเป็นข้อเสนอโครงการพัฒนาในเร็วๆ นี้</p>\n<p>PlatinumGames ก่อตั้งเมื่อปี 2007 โดยอดีตทีมงาน Clover Studio ของ Capcom สามคนคือ Shinji Mikami, Atsushi Inaba, Hideki Kamiya ร่วมกับ Tatsuya Minami อดีตพนักงาน Capcom อีกคนที่แยกไปตั้งบริษัทตัวเองชื่อ Odds</p>\n<p>ปัจจุบันผู้ก่อตั้ง PlatinumGames เหลือ 2 คนคือ Atsushi Inaba และ Tatsuya Minami โดย Shinji Mikami ลาออกไปเมื่อปี 2010 เพื่อก่อตั้ง Tango Gameworks ของตัวเอง และ<a href=\"https://www.blognone.com/node/132759\">เพิ่งลาออกจาก Tango ในปีนี้</a></p>\n<p>ที่มา - <a href=\"https://www.ign.com/articles/hideki-kamiya-on-why-he-left-platinumgames-his-youtube-channel-and-his-next-game\">IGN</a></p>\n</div></div></div><div><div>Topics: </div><div><div><a href=\"/topics/hideki-kamiya\">Hideki Kamiya</a></div><div><a href=\"/topics/platinumgames\">PlatinumGames</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7e762ec8b0acf718e09bcadde6ebcd9ce91df44e4da59ff4ba6e754ffa2c43ad","category":"Thai"}
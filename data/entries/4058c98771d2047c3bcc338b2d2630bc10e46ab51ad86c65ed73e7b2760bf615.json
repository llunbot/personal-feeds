{"title":"อดีตรัฐมนตรีคลังสหรัฐฯ รวมกลุ่มนักลงทุนเตรียมซื้อ TikTok หากถูกบังคับขายในอเมริกา","link":"https://www.blognone.com/node/138708","date":1710434303000,"content":"<div><div><div><p>มีประเด็นเพิ่มเติมหลังจากสภาผู้แทนฯ สหรัฐ <a href=\"https://www.blognone.com/node/138682\">ลงมติรับรอง</a>ร่างกฎหมายแยก TikTok ออกจากบริษัทแม่ ByteDance มิฉะนั้นต้องหยุดให้บริการในประเทศ ซึ่งยังมีขั้นตอนการลงมติจากวุฒิสภา อย่างไรก็ตามมีคนเตรียมทีมรอซื้อ TikTok แล้ว</p>\n<p>คนที่ออกมาให้ข่าวครั้งนี้คือ Steven Mnuchin อดีตรัฐมนตรีว่าการกระทรวงการคลังสหรัฐฯ ในสมัยรัฐบาล Donald Trump โดยเขาบอกว่าได้รวมกลุ่มนักลงทุนจำนวนหนึ่ง เพื่อร่วมกันลงเงินซื้อกิจการ TikTok แล้ว หากกฎหมายนี้ได้รับการรับรองอย่างเป็นทางการ โดยเขาเองมองว่าสุดท้ายวุฒิสภาจะรับรองกฎหมายนี้ ทำให้ ByteDance ต้องขายกิจการ TikTok ออกมาในที่สุด ทั้งนี้ Mnuchin ไม่ได้ให้ข้อมูลว่ากลุ่มนักลงทุนที่เขาชักชวนมานั้นมีใครบ้าง</p>\n<p>ด้านความเห็นจากฝั่งตัวแทนของรัฐบาลจีนนั้นก็ออกมาคัดค้าน เช่น กระทรวงพาณิชย์ของจีน แถลงว่าสหรัฐควรให้ความยุติธรรมและหยุดกดดันบริษัทต่างประเทศด้วยวิธีการนี้ ทางการจีนจะดำเนินทุกวิถีทางเพื่อให้ทุกอย่างเป็นไปอย่างชอบธรรม เช่นเดียวกันกระทรวงต่างประเทศจีน บอกว่าคำสั่งนี้ขัดกับหลักพื้นฐานการแข่งขัน ตลอดจนข้อตกลงการค้าระหว่างประเทศ</p>\n<p>ทั้งนี้แม้อเมริกาจะออกคำสั่งให้ ByteDance ขายกิจการ TikTok จริง แต่ดีลนี้ก็ต้องได้รับการอนุมัติจากทางการจีนด้วย ซึ่งท่าทีล่าสุดของ Shou Zi Chew ซีอีโอ TikTok ก็บอกว่าการขายกิจการอาจไม่ใช่ทางที่ ByteDance บริษัทแม่เลือกในตอนนี้</p>\n<p>ที่มา: <a href=\"https://www.cnbc.com/2024/03/14/former-treasury-secretary-mnuchin-is-putting-together-an-investor-group-to-buy-tiktok.html\">CNBC</a> และ <a href=\"https://www.channelnewsasia.com/world/china-prospect-retaliation-united-states-legislation-tiktok-ban-4194836\">Channel News Asia</a></p>\n<p><img src=\"https://www.blognone.com/sites/default/files/externals/3f89158e8a1de7c0970e5cca58f1ad41.jpg\" /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/usa\">USA</a></div><div><a href=\"/topics/bytedance\">ByteDance</a></div><div><a href=\"/topics/china\">China</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4058c98771d2047c3bcc338b2d2630bc10e46ab51ad86c65ed73e7b2760bf615","category":"Thai"}
{"title":"Amazon as the Employer","link":"https://markpeak.net/amazon-as-the-employer/","date":1632024438000,"content":"<p>ในฐานะผู้ที่สนใจเรื่อง Big Tech ประเด็นเรื่องการจ้างงานของ Amazon ถือเป็นเรื่องใหญ่ที่ควรจับตา เพราะอิทธิพลของ Amazon มากขึ้นเรื่อยๆ ทั้งในแง่อิทธิพลต่อการค้าปลีกและในแง่นายจ้าง</p>\n<p>ปัจจุบัน Amazon ถือเป็นนายจ้างรายใหญ่อันดับสองของอเมริกา มีพนักงานเฉพาะในอเมริกา 9.5 แสนคน เป็นรองแค่ Walmart แค่บริษัทเดียว (Walmart ทั้งโลกมี 2.3 ล้าน ในอเมริกา 1.6 ล้านคน)</p>\n<p>ปัญหาเรื่องคุณภาพชีวิตแรงงาน โดยเฉพาะในโกดังและเครือข่ายลอจิสติกส์ของ Amazon เป็นเรื่องที่ถกเถียงกันมานาน นักการเมืองฝ่ายซ้ายอย่าง AOC ก็ออกมาถล่ม Amazon และ Jeff Bezos อยู่บ่อยครั้ง</p>\n<div>\n\t\t\t<div>\n\t\t\t\t<a href=\"https://www.businessinsider.com/aoc-shares-internal-amazon-memo-workers-using-bags-bathrooms-2021-3\">\n\t\t\t\t\t<img src=\"https://i.insider.com/605eeffc8e71b30018519224?width=1200&amp;format=jpeg\" />\t\t\t\t</a>\n\t\t</div>\n\t\n\t<div>\n\t\t<a href=\"https://www.businessinsider.com/aoc-shares-internal-amazon-memo-workers-using-bags-bathrooms-2021-3\">\n\t\t\tAOC leapt into the ongoing Twitter battle between lawmakers and Amazon over workers' rights and bathroom breaks, by sharing internal company memo\t\t</a>\n\t</div>\n\t<div>\n\t\t<a href=\"https://www.businessinsider.com/aoc-shares-internal-amazon-memo-workers-using-bags-bathrooms-2021-3\">\n\t\t\t<p>Rep. Alexandria Ocasio-Cortez on Friday waded into an ongoing Twitter battle between lawmakers and Amazon over workers' rights.</p>\n\t\t</a>\n\t</div>\n\t<div>\n\t\t<img src=\"//www.businessinsider.com/public/assets/BI/US/favicons/favicon-32x32.png?v=2021-08\" />\t\tBusiness Insider\t</div>\n</div>\n<p>และเมื่อมาเชื่อมโยงกับเรื่อง The Great Resignation การลาออกครั้งใหญ่หลังโควิดคลี่คลาย จนส่งผลให้เกิดปัญหาเรื่องการจ้างงาน (อย่างน้อยก็ในสหรัฐและยุโรป) ย่อมเป็นสิ่งที่น่าสนใจมากขึ้น</p>\n<p>ในเดือนกันยายน 2021 หลังช่วงพีคของปรากฏการณ์ The Great Resignation ที่เศรษฐกิจอเมริกากลับมาบูม Amazon มีความเคลื่อนไหวที่น่าสนใจหลายอย่าง</p>\n<p>เริ่มจาก<a href=\"https://press.aboutamazon.com/news-releases/news-release-details/amazon-pay-full-college-tuition-its-front-line-employees-part-12\">การประกาศว่าจะจ่ายค่าเล่าเรียนระดับวิทยาลัย (college tuition)</a> ให้พนักงานทั้งหมดที่เข้าข่าย 7.5 แสนคน โดยใจป้ำคือจะออกให้ก่อนด้วย (upfront) แทนที่จะเป็นการให้พนักงานออกไปก่อนแล้วมาทำเรื่องเบิกคืนทีหลัง เพื่อการันตีว่าพนักงานจะมีเงินไปจ่ายค่าเรียน ไม่ต้องมีเงินสำรองมากนัก</p>\n<ul>\n<li>ประเด็นนี้ถือว่าน่าสนใจตรงที่ว่า เป็นการเจาะเข้าไปยัง pain point ของพนักงานกลุ่มค่าแรงรายชั่วโมงโดยตรง ที่ไม่มีเงินมากพอสำหรับการเข้าเรียนระดับวิทยาลัยของสหรัฐ</li>\n<li>นอกจากนี้ยังมีมิติในเรื่อง career path ในองค์กรด้วย ในองค์กรที่ใหญ่ระดับ Amazon มีพนักงานเกือบล้านคน พนักงานระดับล่างย่อมไม่อยากทำงานรายชั่วโมงไปตลอดชีวิต โปรแกรมของ Amazon เปิดให้ไปฝึกอบรมเพื่อไปทำงานตำแหน่งอื่นในบริษัทได้ (ตัวอย่างที่ Amazon ยกมาคือ คนทำงานโกดังไปเทรน 9 เดือน กลายเป็นผู้ช่วยพยาบาล หรือถ้าหัวดีจริงๆ จะไปลงคอร์สไอทีแล้วทำงานในฝั่ง AWS เลยก็ยังได้)</li>\n<li>ตรงนี้ถ้าเรามองสเกลความใหญ่ระดับ Amazon คิดว่าคงต้องนำโครงการอบรมหรือ career path ของกลุ่ม CP มาเทียบ อย่างที่เรารู้จักกันดีคือ การเปิดให้พนักงาน 7-11 สามารถเป็นเจ้าของร้านได้ เป็นการสร้าง career path ภายในอาณาจักรธุรกิจของตัวเอง</li>\n</ul>\n<p>ถัดมาคือ<a href=\"https://press.aboutamazon.com/news-releases/news-release-details/amazon-announces-plans-hire-125000-employees-hundreds-cities-and\">การประกาศค่าแรงขั้นต่ำ ชั่วโมงละ 18 ดอลลาร์</a> (ในบางพื้นที่อาจให้ถึง 22.50 ดอลลาร์) ซึ่งถือว่าเยอะกว่าค่าแรงขั้นต่ำของรัฐบาล และค่าแรงของบริษัทคู่แข่งด้วย ตัวเลขนี้ขยับขึ้นจากที่เคยให้ 15 ดอลลาร์เมื่อ 4 ปีก่อน</p>\n<ul>\n<li>ประเด็นนี้น่าสนใจเพราะบริษัทเกือบทุกแห่งในอเมริกาขาดคน ทางแก้ก็ตรงไปตรงมาคือ ขึ้นค่าแรงเพื่อดึงดูดให้คนย้ายมาทำงานกับเราแทน (เป็น zero-sum game)</li>\n<li>แต่การขึ้นค่าแรงของ Amazon ไม่ได้มีผลต่อการดึงคนจากบริษัทใหญ่ๆ อย่างพวก Walmart หรือ McDonald’s เท่านั้น เพราะสนามแรงงานเป็นสมรภูมิเปิด จึงดึงคนจากธุรกิจท้องถิ่นรายเล็กๆ ที่ไม่สามารถสู้ค่าแรง 15 หรือ 18 ดอลลาร์ต่อชั่วโมงได้ด้วย ผลก็คือ<a href=\"https://qz.com/2060508/what-amazons-18-average-hourly-wage-means-for-other-employers/\">ธุรกิจรายเล็กย่อมมีปัญหามากขึ้นเรื่อยๆ ในการหาคนมาทำงาน</a></li>\n<li>การขึ้นค่าแรงของ Amazon ยังส่งผลให้ Walmart ต้องตอบโต้โดย<a href=\"https://www.cnbc.com/2021/09/14/sams-club-raises-minimum-wage-to-15-as-tight-labor-market-continues.html\">ประกาศขึ้นค่าแรงเช่นกัน จาก 11 ดอลลาร์เป็น 15 ดอลลาร์</a> (เฉพาะห้าง Sam’s Clud ในเครือ Walmart) ส่วนตัวบริษัทแม่ประกาศ<a href=\"https://www.cnbc.com/2021/09/02/walmart-hikes-hourly-pay-by-1-for-over-550000-workers.html\">ขึ้นเมื่อต้นเดือนกันยายน จาก 11 เป็น 12 ดอลลาร์</a></li>\n</ul>\n<p>นอกจากเรื่องพื้นฐานคือค่าแรง และสิทธิประโยชน์ด้านค่าเรียนแล้ว Amazon ก็ยังมีสิทธิประโยชน์อื่นๆ แบบเดียวกับบริษัทอื่นในอเมริกาตอนนี้ เช่น <a href=\"https://hiring.amazon.com/promotions/sign-on-bonus?cmpid=OAAAMK0378H3#/\">sign-on bonus</a> ที่เซ็นแล้วรับเงินสดเลย 3,000 ดอลลาร์</p>\n<p>หลังจากประกาศขึ้นค่าแรงไม่กี่วัน <a href=\"https://www.cnbc.com/2021/09/02/walmart-hikes-hourly-pay-by-1-for-over-550000-workers.html\">Amazon ยังประกาศโชว์ตัวเลข</a>ว่ามีคนเข้ามาสมัครงานในช่วง Career Day 2021 มากถึง 1 ล้านคน (ตัวเลขนี้รวมงานทุกประเภท ทั้งงานออฟฟิศและงานรายชั่วโมง) โดยมีตำแหน่งงานออฟฟิศเปิด 40,000 ตำแหน่ง และงานรายชั่วโมง 125,000 ตำแหน่ง</p>\n<p>ภาพรวมของการจ้างงานแบบ Amazon ในแง่แรงจูงใจ (ค่าแรง+สิทธิประโยชน์) คงไม่ต่างจากบริษัทอื่นมากนัก จุดที่น่าสนใจคงเป็นเรื่องการสเกล (Amazon-scale) โดยใช้ขุมพลังทางการเงินที่เป็นจังหวะขาขึ้นของอีคอมเมิร์ซ ในการต่อสู้เพื่อแย่งชิงแรงงาน (ทรัพยากรที่มีค่ามากกว่าเงิน) ซึ่งพลังสเกลแบบ Amazon ก็น่าจะส่งผลสะเทือนต่อตลาดแรงงาน คู่แข่งซึ่งมีทั้งนายจ้างรายใหญ่ระดับ Walmart ไปจนถึงรายเล็กๆ ซึ่งต้องติดตามกันต่อไปว่าผลจะเป็นอย่างไร</p>The post <a href=\"https://markpeak.net/amazon-as-the-employer/\">Amazon as the Employer</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"00cbb8446c03f3d66b1312fc3ec01ce337c30bf2f5662adc008ada4a84df3880","category":"Thai"}
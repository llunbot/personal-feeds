{"title":"Alan Wake 2 จะขายแบบดิจิทัลอย่างเดียว ไม่ขายแบบแผ่นแล้ว เพื่อลดต้นทุน คงราคาเกม","link":"https://www.blognone.com/node/134542","date":1687792193000,"content":"<div><div><div><p><a href=\"https://www.blognone.com/node/126241\">Alan Wake II ภาคต่อของเกมสยองขวัญจากค่าย Remedy Entertainment</a> มีกำหนดวางขาย 17 ตุลาคม 2023 บนพีซี (Epic), PS5, Xbox Series X|S และตอนนี้ทางค่ายประกาศแล้วว่าจะขายแบบดิจิทัลอย่างเดียว ไม่มีขายแบบแผ่นแล้ว</p>\n<p>Remedy อธิบายเหตุผลว่าตัดสินใจขายแบบดิจิทัลล้วนๆ จากหลายปัจจัย ทั้งพฤติกรรมเกมเมอร์ที่เปลี่ยนมาซื้อเกมแบบดิจิทัลมากขึ้น คอนโซลอย่าง PS5 หรือ Xbox Series S ไม่มีช่องอ่านแผ่นแล้ว, การไม่ออกเกมแบบแผ่นช่วยลดต้นทุน และทำให้ยังกดราคาเกมที่ 60 ดอลลาร์ ไม่ทะลุไป 70 ดอลลาร์เหมือนเกมยุคใหม่ (เวอร์ชันพีซีจะขาย 50 ดอลลาร์เท่านั้นด้วย) และเหตุผลข้อสุดท้ายคือ ไม่อยากออกแผ่นแล้วยังจำเป็นต้องดาวน์โหลดไฟล์เกมเพิ่มอีก ซึ่งไม่ใช่ประสบการณ์ที่ดีนักของผู้เล่น</p>\n<p>นอกจากเหตุผลข้างต้นแล้ว Sam Lake ผู้อำนวยการฝ่ายครีเอทีฟ และ Kyle Rowley ผู้กำกับเกมภาคนี้ ยังให้สัมภาษณ์กับ Eurogamer ว่าการไม่ออกแผ่นยังช่วยให้ทีมพัฒนามีเวลาขัดเกลาตัวเกมเพิ่มอีกหลายสัปดาห์ เพราะไม่ต้องมีขั้นตอนการตัดไฟล์เกม (ที่อาจยังไม่สมบูรณ์) เพื่อปั๊มลงแผ่น ยังสามารถใช้เวลาช่วงนี้ไปปรับปรุงเกมก่อนวางขายได้</p>\n<p>Remedy บอกว่าผู้เล่นไม่จำเป็นต้องเคยเล่นภาคแรกมาก่อน ก็สามารถเข้าใจเกมภาค 2 ได้ แต่สำหรับแฟนเก่าๆ รวมถึงแฟนจากเกม Control ในจักรวาลเดียวกัน ก็จะอินกับเกร็ดต่างๆ ที่เชื่อมโยงกันได้มากขึ้นด้วย</p>\n<p><img src=\"https://www.alanwake.com/wp-content/uploads/2023/05/AlanWake2_DET_4K_020-1300x650.webp\" alt /></p>\n<p><img alt=\"No Description\" src=\"https://www.blognone.com/sites/default/files/externals/56992a7bb1575f3449b725cc68019d5a.png\" /></p>\n<p>ที่มา - <a href=\"https://www.alanwake.com/story/alan-wake-2-faq/\">Alan Wake FAQ</a>, <a href=\"https://www.eurogamer.net/alan-wake-2-is-digital-only-because-it-gives-remedy-more-time-to-polish\">Eurogamer</a></p>\n</div></div></div><div><div>Topics: </div><div><div><a href=\"/topics/alan-wake\">Alan Wake</a></div><div><a href=\"/topics/games\">Games</a></div><div><a href=\"/topics/remedy-entertainment\">Remedy Entertainment</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"545207a81067e95cf08be8fc868d2c519a45f83aef9a4c67df9d5e59507a6d80","category":"Thai"}
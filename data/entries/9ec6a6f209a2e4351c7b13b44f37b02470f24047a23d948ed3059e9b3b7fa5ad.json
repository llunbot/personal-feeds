{"title":"เปิดตัว Civilization VII เปลี่ยนอารยธรรมระหว่างยุคได้, เลือกผู้นำได้อิสระ, ขาย ก.พ. 2025","link":"https://www.blognone.com/node/141536","date":1724206962000,"content":"<div><div><div><p>2K Games และ Firaxis เปิดตัวเทรลเลอร์ของ Civilization VII พร้อมโชว์เกมเพลย์เต็มรูปแบบ และประกาศวันขาย 11 กุมภาพันธ์ 2025 พร้อมกันทุกแพลตฟอร์มคือ Windows, Mac, Linux, PS4, PS5, Xbox One, Xbox Series X|S, Nintendo Switch รองรับการเล่นมัลติเพลเยอร์แบบ cross-play ข้ามแพลตฟอร์ม</p>\n<p>เกมเพลย์หลักของ Civilization VII ยังคงแนวทางเดิมของซีรีส์ สำรวจ สร้างอารยธรรม พัฒนาเทคโนโลยี ทำสงคราม แผนที่ใช้ช่องตารางแบบ 6 เหลี่ยมเหมือนเดิม ยกระดับกราฟิกให้สวยงาม อลังการขึ้น และได้ดาราดัง Gwendoline Christie (Brienne of Tarth จาก Game of Thrones และ Captain Phasma จาก Star Wars) มาเป็นผู้บรรยายเหตุการณ์ในเกม</p>\n<p><img alt=\"No Description\" src=\"https://www.blognone.com/sites/default/files/externals/78f924324ca937de1d922405ef77998c.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/7ce7c0d1e371bcb16603329479483d56.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/a2c8bce6bcd0bc7a377e4da644afe903.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/9f9f5cdea4b3950ea389575cfe54d221.jpeg\" /></p>\n<p>รูปแบบเกมเพลย์ใหม่ที่เปลี่ยนแปลงในภาค 7 คือ</p>\n<ul>\n<li><strong>ระบบยุค (Ages)</strong> แบ่งออกเป็น 3 ยุคคือ ยุคโบราณ (Antiquity Age) เน้นสังคมกระจุกตัวอยู่ที่เมือง, ยุคแห่งการสำรวจ (Exploration Age) เน้นการออกล่าทรัพยากร ขยายดินแดน, ยุคสมัยใหม่ (Modern Age) เน้นพัฒนาเทคโนโลยี โดยแต่ละอารยธรรมจะถูกจัดสรรยูนิต สิ่งก่อสร้าง เทคโนโลยี วิวัฒนาการตามยุคสมัยที่แตกต่างกัน ช่วยให้เกมสมดุลมากขึ้น และเมื่อขึ้นยุคใหม่ (Age Transition) แผนที่จะขยายใหญ่ขึ้น เลือกเปลี่ยนอารยธรรมได้ตามเงื่อนไขของยุคก่อนหน้า แถมผู้เล่นสามารถเลือกเล่นเฉพาะบางยุคได้ หรือจะเล่นต่อกันทั้งหมดเป็นเกมเต็มก็ได้ - <a href=\"https://civilization.2k.com/civ-vii/game-guide/gameplay/ages-explanation/\">รายละเอียด</a></li>\n<li><strong>ระบบผู้นำ (Leaders)</strong> ครั้งแรกในซีรีส์ ที่สามารถเลือกผู้นำ โดยไม่ต้องอิงกับเชื้อชาติหรืออารยธรรมนั้นๆ (เช่น เลือกคลีโอพัตราไปเป็นผู้นำอารยธรรมจีน) เปิดโอกาสให้ผู้เล่นผสมผสานทักษะเฉพาะของผู้นำแต่ละคน กับอารยธรรมทั้งหมดที่มีให้เล่นในเกม เปิดโอกาสให้เกมเพลย์หลากหลายมากขึ้น - <a href=\"https://civilization.2k.com/civ-vii/game-guide/gameplay/leaders-civs/\">รายละเอียด</a></li>\n</ul>\n<p><img alt=\"No Description\" src=\"https://www.blognone.com/sites/default/files/externals/a950a93a989f6aa2eca489cacb0d3b72.jpeg\" /></p>\n<p>ภาพตัวอย่างการเปลี่ยนอารยธรรมเมื่อยุคสมัยเปลี่ยน โดยผู้เล่นเลือกผู้นำเป็นคลีโอพัตรา</p>\n<ul>\n<li>ยุคโบราณ เลือกเล่นเป็น Egypt แล้วปลดล็อคได้ 3 อารยธรรมของยุคสำรวจ</li>\n<li>ยุคสำรวจ เลือกเล่นเป็น Songhai แล้วปลดล็อคได้ 2 อารยธรรมของยุคใหม่</li>\n<li>ยุคใหม่ เลือกเล่นเป็น Buganda</li>\n</ul>\n<p>ตอนนี้ Civilization VII ยังเปิดเผยชื่ออารยธรรมและผู้นำออกมาแค่จำนวนหนึ่ง และจะทยอยเปิดเผยข้อมูลเพิ่มเติมในระยะถัดๆ ไปก่อนวางขายเกม</p>\n<p><img alt=\"No Description\" src=\"https://www.blognone.com/sites/default/files/externals/adb99a735c2f587f45f8879d5e8f4bc3.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/f08e8ceefaa2a1a7c1decb28cdd98bfe.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/ffc4e63353dc640689f7a0214770261b.jpeg\" /></p>\n<p>เกมแบ่งเป็น 3 edition ได้แก่</p>\n<ul>\n<li><strong>Standard Edition</strong> ราคา 59.99 ดอลลาร์ (Switch) และ 69.99 ดอลลาร์ (แพลตฟอร์มอื่น)</li>\n<li><strong>Deluxe Edition</strong> ราคา 89.99 ดอลลาร์ (Switch) และ 99.99 ดอลลาร์ (แพลตฟอร์มอื่น) เพิ่มสิทธิเล่นก่อน Early Access และเนื้อหา DLC จำนวนหนึ่ง</li>\n<li><strong>Founders Edition</strong> ราคา 119.99 ดอลลาร์ (Switch) และ 129.99 ดอลลาร์ (แพลตฟอร์มอื่น) เพิ่มเนื้อหา DLC จาก Deluxe Edition</li>\n</ul>\n<p>ที่มา - <a href=\"https://civilization.2k.com/civ-vii/news/civilization-vii-gameplay-pre-order-now/\">Civilization</a>, <a href=\"https://newsroom.2k.com/news/sid-meiers-civilizationr-vii-launching-worldwide-on-february-11-2025\">2K Games</a>, <a href=\"https://news.xbox.com/en-us/2024/08/20/sid-meiers-civilization-7-revolutionizes-strategy-classic/\">Xbox</a></p>\n</div></div></div><div><div>Topics: </div><div><div><a href=\"/topics/civilization\">Civilization</a></div><div><a href=\"/topics/games\">Games</a></div><div><a href=\"/topics/firaxis-games\">Firaxis Games</a></div><div><a href=\"/topics/2k-games\">2K Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9ec6a6f209a2e4351c7b13b44f37b02470f24047a23d948ed3059e9b3b7fa5ad","category":"Thai"}
{"title":"ผู้ถือหุ้น Microsoft เสนอให้บริษัทนำเงินไปลงทุน Bitcoin บางส่วน - บอร์ดแนะนำให้ผู้ถือหุ้นคัดค้าน","link":"https://www.blognone.com/node/142775","date":1729906822000,"content":"<div><div><div><p>ไมโครซอฟท์เตรียมจัดการประชุมสามัญผู้ถือหุ้นประจำปี ในวันที่ 10 ธันวาคมนี้ ซึ่งผู้ถือหุ้นสามารถยื่นข้อเสนอเพื่อขอมติจากที่ประชุมได้ โดยมีประเด็นหนึ่งที่น่าสนใจคือเรื่องบิตคอยน์</p>\n<p>กลุ่มนักลงทุนได้ยื่นข้อเสนอ ให้ไมโครซอฟท์นำเงินของบริษัทบางส่วน กระจายความเสี่ยงไปลงทุนในบิตคอยน์ หรือเงินคริปโตอื่น โดยให้เหตุผลว่าที่ผ่านมาไมโครซอฟท์มักนำเงินสดไปลงทุนในตราสารหนี้หรือหุ้นกู้เอกชน ซึ่งให้ผลตอบแทนน้อยกว่าอัตราเงินเฟ้อ ถึงแม้การลงทุนในสินทรัพย์ดิจิทัลนี้จะมีความเสี่ยงสูง และมีความผันผวนในระยะสั้น แต่จะช่วยให้สินทรัพย์ของไมโครซอฟท์เอาชนะเงินเฟ้อได้ ข้อเสนอคือให้ลงทุนไม่เกิน 1% ของเงินสดบริษัท</p>\n<p>อย่างไรก็ตามข้อเสนอนี้ถูกแนบท้ายด้วยความเห็นจากบอร์ดบริษัทไมโครซอฟท์ ซึ่งแนะนำให้ผู้ถือหุ้นลงมติคัดค้านข้อเสนอนี้ โดยบอกว่าไมโครซอฟท์มีฝ่ายที่พิจารณาการลงทุนสินทรัพย์ต่าง ๆ อยู่แล้ว ซึ่งบิตคอยน์ก็เคยถูกพิจารณา ยืนยันว่าบริษัทปกป้องสินทรัพย์ให้ได้ผลตอบแทนชนะเงินเฟ้ออยู่แล้ว</p>\n<p>ที่มา: <a href=\"https://fortune.com/crypto/2024/10/25/microsoft-tells-shareholders-to-reject-call-to-invest-corporate-cash-in-bitcoin/\">Fortune</a></p>\n<p><img src=\"https://www.blognone.com/sites/default/files/externals/a3402603c4daa8edbd5ec6dc2bac74db.jpeg\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/bitcoin\">Bitcoin</a></div><div><a href=\"/topics/cryptocurrency\">Cryptocurrency</a></div><div><a href=\"/topics/investment\">Investment</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bf7eab0114d015a4c823f60233f69eb759316f811cdec4ab47d886471646742a","category":"Thai"}
{"title":"Facebook, Instagram เริ่มใช้ codec เสียงแบบใหม่ xHE-AAC ควบคุมระดับความดังได้","link":"https://www.blognone.com/node/133484","date":1681892947000,"content":"<div><div><div><p>Meta เล่าเบื้องหลังการใช้ codec เสียง <a href=\"https://www.iis.fraunhofer.de/en/ff/amm/broadcast-streaming/xheaac.html\">xHE-AAC</a> ให้กับวิดีโอในบริการของตัวเอง ทั้ง Facebook และ Instagram (Reels, Stories)</p>\n<p>xHE-AAC เป็น codec เสียงรุ่นล่าสุดของจักรวาล AAC ของกลุ่มมาตรฐาน MPEG และพัฒนาโดยสถาบัน Fraunhofer IIS ออกเป็นมาตรฐานตั้งแต่ปี 2012 (คู่แข่งคือ <a href=\"https://www.blognone.com/node/35963\">Opus Audio ที่เป็นมาตรฐานแบบไม่คิดค่าไลเซนส์</a>)</p>\n<p>xHE-AAC เป็นการต่อยอดจากสเปก AAC และ HE-AAC ของเดิม โดยเพิ่มฟีเจอร์สำคัญสองอย่างสำหรับยุคสตรีมมิ่งคือ adaptive bitrate (ABR) ปรับได้ตามคุณภาพของเครือข่าย (ตั้งแต่ 12 kbps จนถึง 500 kbps) และฟีเจอร์ควบคุมระดับความดังของเสียง (loudness control) โดยฝัง metadata บอกระดับความดังไว้ในไฟล์ เพื่อให้ฝั่งไคลเอนต์ที่ใช้เล่นเสียงสามารถควบคุมระดับความดังให้สม่ำเสมอในอุปกรณ์ที่แตกต่างกัน (เช่น หูฟัง กับ ลำโพง) ได้</p>\n<p><img alt=\"No Description\" src=\"https://www.blognone.com/sites/default/files/externals/cfc1bd368bc9923836f902a6b7626496.jpg\" /></p>\n<p>ก่อนหน้านี้มีบริษัทใหญ่อย่าง Netflix ที่รองรับ xHE-AAC ในบริการสตรีมมิ่งของตัวเองแล้ว ฝั่งไคลเอนต์ที่รองรับมีตั้งแต่ Android 9 Pie, iOS 13 และ Windows 11</p>\n<p>Meta เล่าเบื้องหลังการใช้งาน xHE-AAC ว่าใช้ตัว encoder ของ Fraunhofer เข้ารหัสไฟล์เสียงแบบ 2-pass โดยรอบแรกเป็นการวัดระดับความดัง และรอบที่สองเป็นการบีบอัดตัวไฟล์เสียงจริงๆ เมื่อได้ไฟล์ที่เข้ารหัสแล้วก็ส่งไปยังไคลเอนต์ โดยปรับบิตเรตตามแบนด์วิดท์ในขณะนั้น</p>\n<p>ตอนนี้ xHE-AAC เปิดให้ใช้งานแล้วในแอพ Facebook/Instagram บนสมาร์ทโฟน Android/iOS</p>\n<p><img alt=\"No Description\" src=\"https://www.blognone.com/sites/default/files/externals/d84f3f785aa5958110127fab5ba97c49.jpg\" /></p>\n<p>ที่มา - <a href=\"https://engineering.fb.com/2023/04/11/video-engineering/high-quality-audio-xhe-aac-codec-meta/\">Meta Engineering Blog</a></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/facebook\">Facebook</a></div><div><a href=\"/topics/instagram\">Instagram</a></div><div><a href=\"/topics/codec\">Codec</a></div><div><a href=\"/topics/audio\">Audio</a></div><div><a href=\"/topics/aac\">AAC</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7b83f61ab6ff0ff9397f8e4bf1291510961d719c742bb199937fca2df9a09403","category":"Thai"}
{"title":"เปิดตัว Android XR ระบบปฏิบัติการสำหรับแว่น AR/VR รอบที่เท่าไรไม่รู้ของกูเกิล","link":"https://www.blognone.com/node/143617","date":1734057451000,"content":"<div><div><div><p>กูเกิลเปิดตัวระบบปฏิบัติการ <strong>Android XR</strong> สำหรับแว่นสวมหัว VR และแว่นกระจก AR โดยร่วมพัฒนากับซัมซุงและ Qualcomm</p>\n<p>Android XR ถือเป็นคำตอบของกูเกิลต่อ VisonOS ของแอปเปิล แม้เป็นความพยายามครั้งที่เท่าไรแล้วไม่รู้ของกูเกิลกับโลก VR/AR ในตลอดหลายปีที่ผ่านมา (ถ้ายังจำกันได้ มีทั้ง Google Glass, Google Cardboard, Daydream และอื่นๆ)</p>\n<p><img alt=\"No Description\" src=\"https://www.blognone.com/sites/default/files/externals/f9c4cbb33022dee175b9a03d8c5d064c.jpeg\" /></p>\n<p>ตัวระบบปฏิบัติการ Android XR ไส้ในยังเป็น Android รองรับการรันแอพของ Android ที่มีจำนวนมาก และถือเป็นจุดแข็งของ Android XR เพราะนักพัฒนาแทบไม่ต้องทำอะไรเลย แอพสามารถรันในสภาพแวดล้อม 3 มิติได้อัตโนมัติ หรือถ้าต้องการปรับแต่งเพิ่มเติมให้เหมาะกับสภาพแวดล้อม 3 มิติ กูเกิลก็มีเครื่องมือที่คุ้นเคยมาให้พร้อมสรรพ เช่น Jetpack Compose for XR, Material Design for XR, ARCore, Jetpack SceneCore, Android Studio, Android XR Emulator รวมถึงมีร้านขายแอพ Google Play for XR ให้ด้วย</p>\n<p>นอกจากเครื่องมือของกูเกิลเองแล้ว กูเกิลยังเตรียมวิธีเชื่อมโยงกับเครื่องมือของบริษัทอื่นๆ เช่น Unity, WebXR, OpenXR เป็นต้น ดังนั้นแปลว่าถ้าพัฒนาเกมหรือแอพ AR/VR ด้วย Unity หรือเครื่องมือเหล่านี้มาบนแพลตฟอร์มอื่น (เช่น Meta Quest หรือ Vision Pro) ก็สามารถพอร์ตมายัง Android XR ได้ไม่ยากนัก</p>\n<p>ในแง่ฟีเจอร์ ที่เป็นของใหม่จริงๆ ของ Android XR คงเป็น เอ่อ ฟีเจอร์ด้าน AI ที่สามารถใช้ Gemini ช่วยสนทนาและควบคุมการใช้งานแว่น (โดยเฉพาะฝั่งแว่น AR ที่ต้องใช้เสียงในการนำทางหรือสั่งงานเยอะ) ฝั่งแอพของกูเกิลเองได้ปรับปรุงให้พร้อมรับโลกเสมือนเรียบร้อยแล้ว เช่น YouTube, Google TV, Google Photos, Google Maps, Chrome, Circle to Search เป็นต้น</p>\n<p><img alt=\"No Description\" src=\"https://www.blognone.com/sites/default/files/externals/dd83011aa2e85393e3d1a88444dfe6fd.jpeg\" /></p>\n<p>ฝั่งฮาร์ดแวร์นั้นกูเกิลประกาศชัดว่ายังไม่ทำแว่นเอง แต่จะใช้ฮาร์ดแวร์ของพาร์ทเนอร์แทน โดยเริ่มจากแว่นสวมหัวของซัมซุงโค้ดเนม Project Moohan และจะขยายสู่แว่นกระจกในระยะถัดไป กูเกิลยังบอกว่าจะพาร์ทเนอร์กับผู้ผลิตฮาร์ดแวร์รายอื่นๆ ที่ใช้ชิป Qualcomm ที่ระบุชื่อคือ Lynx, Sony, XREAL รวมถึง Magic Leap ด้วย</p>\n<p>ตอนนี้ยังไม่มีแว่นที่ใช้ Android XR วางขาย แต่นักพัฒนาสาย Android สามารถดาวน์โหลด Android Studio Meerkat มาลองรันแอพใน <a href=\"https://developer.android.com/develop/xr/jetpack-xr-sdk/studio-tools\">Android XR Emulator</a> ได้แล้ววันนี้</p>\n<p>ที่มา - <a href=\"https://blog.google/products/android/android-xr/\">Google</a>, <a href=\"https://android-developers.googleblog.com/2024/12/introducing-android-xr-sdk-developer-preview.html\">Android Developers</a></p>\n</div></div></div><div><div>Topics: </div><div><div><a href=\"/topics/android\">Android</a></div><div><a href=\"/topics/google\">Google</a></div><div><a href=\"/topics/operating-system\">Operating System</a></div><div><a href=\"/topics/virtual-reality\">Virtual Reality</a></div><div><a href=\"/topics/augmented-reality\">Augmented Reality</a></div><div><a href=\"/topics/mixed-reality\">Mixed Reality</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0389d86d983c77b3fe6d783b6e7d0fbe8ee5abcf06050edcdf6cdb7cc0aef240","category":"Thai"}
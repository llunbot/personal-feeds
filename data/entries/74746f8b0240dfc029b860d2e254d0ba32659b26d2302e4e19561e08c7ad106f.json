{"title":"นักวิเคราะห์ซีพียูประเมิน Apple A15 พัฒนาน้อย เพราะแอปเปิลเสียวิศวกรซีพียูไปเยอะ","link":"https://www.blognone.com/node/124786","date":1631765016000,"content":"<div><div><div><p>Dylan Patel นักวิเคราะห์อุตสาหกรรมเซมิคอนดักเตอร์จากเว็บไซต์ SemiAnalysis ประเมินตัวเลขต่างๆ จากการเปิดตัว<a href=\"https://www.blognone.com/node/124758\">ชิป Apple A15 Bionic ที่ค่อนข้างเหมือน A14 แทบทุกอย่าง</a> ว่ารอบนี้มีการเปลี่ยนแปลงไม่เยอะ เป็นเพราะแอปเปิลเสียวิศวกรระดับสูงสายพัฒนาซีพียูออกไปเป็นจำนวนมาก</p>\n<p>การเปลี่ยนแปลงหลักของ A15 มีเพียงจำนวนทรานซิสเตอร์ที่มากขึ้น ซึ่ง Patel ประเมินว่าตัวชิปมีแผ่น die ใหญ่ขึ้นด้วย ทำให้ความหนาแน่นใกล้เคียง A14 ของเดิม (เพราะใช้การผลิต 5nm TSMC ตัวเดียวกัน) แถมรอบนี้แอปเปิลยังไม่เปรียบเทียบประสิทธิภาพของ A15 กับ A14 รุ่นก่อน แต่เลี่ยงไปใช้วิธีเทียบกับคู่แข่งไม่ระบุชื่อรุ่นแทน</p>\n<p>Patel มองว่าช่วงหลังทีมงานออกแบบซีพียูของแอปเปิลลาออกไปกันเยอะ กลุ่มหนึ่งไป<a href=\"https://www.blognone.com/node/123562\">ตั้งบริษัท Nuvia ที่ Qualcomm เพิ่งซื้อกิจการไปตอนต้นปี</a> อีกกลุ่มคือบริษัท Rivos ที่หันไปทำชิปสถาปัตยกรรม RISC-V ในอดีตแอปเปิลรุ่งเรืองขึ้นมาได้เพราะดูดวิศวกรเก่งๆ จาก Intel มาได้เยอะ แต่ตอนนี้แอปเปิลกำลังเจอปัญหาเดียวกัน</p>\n<p>Patel บอกว่าปัญหาขาดแคลนบุคลากร ทำให้แอปเปิลต้องเลื่อนการออกแกนซีพียูรุ่นใหม่ และหันมาใช้วิธีปรับแต่งแกนซีพียูของเดิมแทน ซึ่งซีพียูรหัส M1X ที่มีข่าวออกมาเรื่อยๆ ก็เป็นแกนดัดแปลงในลักษณะนี้</p>\n<p>Patel วิเคราะห์ว่าถึงแม้ประสบปัญหาล่าช้า แต่แอปเปิลยังถือเป็นผู้นำในแง่ประสิทธิภาพต่อวัตต์อยู่ อย่างไรก็ตาม คู่แข่งทุกรายทั้ง Intel, AMD, Qualcomm ก็ไล่จี้เข้ามาติดๆ ต้องรอติดตามกันว่าแอปเปิลจะหนีห่างได้หรือไม่</p>\n<p><img src=\"https://www.blognone.com/sites/default/files/externals/b56f8d6fcb8e47ddcb20313639321034.jpg\" /></p>\n<p>ที่มา - <a href=\"https://semianalysis.substack.com/p/apple-cpu-gains-grind-to-a-halt-and\">SemiAnalysis</a></p>\n</div></div></div><div><div>Topics: </div><div><div><a href=\"/topics/apple-ax\">Apple AX</a></div><div><a href=\"/topics/apple\">Apple</a></div><div><a href=\"/topics/processor\">Processor</a></div><div><a href=\"/topics/cpu\">CPU</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"74746f8b0240dfc029b860d2e254d0ba32659b26d2302e4e19561e08c7ad106f","category":"Thai"}
{"title":"Meiji Reformation Timeline","link":"https://markpeak.net/meiji-reformation-timeline/","date":1630037875000,"content":"<p>วันก่อนคุยกับมิตรสหายท่านหนึ่งเรื่องการปฏิรูปเมจิ (Meiji Restoration) ซึ่งเป็นเหตุการณ์สำคัญของประวัติศาสตร์ญี่ปุ่น ที่จบยุคของโชกุนตระกูลโทกุงาวะ และเริ่มยุคญี่ปุ่นสมัยใหม่</p>\n<p>เหตุการณ์เรื่องปฏิรูปเมจิ ถูกนำไปผลิตซ้ำเป็นสื่อบันเทิงของญี่ปุ่นอยู่เรื่อยๆ ที่นึกออกก็อย่างเช่น</p>\n<ul>\n<li>การ์ตูนเรื่อง<strong>ซามูไรพเนจร (Rurouni Kenshin)</strong> ที่เหตุการณ์ในเรื่องเกิดหลังปฏิรูปเมจิประมาณ 10 ปี พระเอก ฮิมูระ เคนชิน เคยเป็นมือสังหารของรัฐบาลยุคก่อน</li>\n<li>การ์ตูนและละครที่เกี่ยวกับ <strong>ซาคาโมโตะ เรียวมะ</strong> (<a href=\"https://en.wikipedia.org/wiki/Sakamoto_Ry%C5%8Dma\">Sakamoto Ryoma</a>) ซามูไรที่เป็นแกนกลางในการผลักดันให้เกิดการปฏิรูป เช่น ซีรีส์ <a href=\"https://en.wikipedia.org/wiki/Ry%C5%8Dmaden\">Ryomaden</a> ของ NHK (เคยมาฉาย ThaiPBS บ้านเรา)</li>\n<li><strong>ภาพยนตร์ The Last Samurai</strong> ที่ทอม ครูสเล่น เป็นเรื่องของ โซโง ทาคาโมริ (<a href=\"https://en.wikipedia.org/wiki/Saig%C5%8D_Takamori\">Saigo Takamori</a>) หนึ่งในแกนนำซามูไรยุคปฏิรูป ที่ภายหลังก่อกบฎต่อรัฐบาลเมจิ</li>\n</ul>\n<p>โดยทั่วไปแล้ว เมื่อพูดถึงเหตุการณ์ปฏิรูปเมจิ เรามักพูดถึงเหตุการณ์ยุคก่อนหน้าที่นำมาสู่การปฏิรูป (เช่น เรือดำของแมททิว เพอร์รี) และเหตุการณ์ช่วงปฏิรูป เช่น การจับมือเป็นพันธมิตรของแคว้นซัตสึมะ-โจชู (<a href=\"https://en.wikipedia.org/wiki/Satch%C5%8D_Alliance\">Satsuma-Choshu Alliance</a>) ที่นำไปสู่การยึดอำนาจโชกุน ถวายคืนพระราชอำนาจให้จักรพรรดิเมจิ และจบด้วยสงครามโบชิน (<a href=\"https://en.wikipedia.org/wiki/Boshin_War\">Boshin War</a>) ที่กองกำลังฝ่ายรัฐบาลเมจิ สามารถเอาชนะฝ่ายโชกุนโตกุงาวะเดิมได้ไม่ยากนัก (ใครที่เคยไปเที่ยวฮาโกะดาเตะ น่าจะพอเห็นภาพ)</p>\n<p>แต่จริงๆ แล้ว หลังสงครามโบชินจบ กระบวนการเปลี่ยนผ่านญี่ปุ่นสู่สมัยใหม่ยังมีอีกเยอะมาก ถ้าเทียบง่ายๆ คือ หลังสงครามโบชิน ยังต้องใช้เวลาอีก 12 ปี ถึงมีรัฐธรรมนูญ และถัดจากนั้นอีก 9 ปีถึงมีเลือกตั้ง (เท่ากับว่าโค่นระบอบโชกุนแล้ว ใช้เวลา 21 ปีถึงมีรัฐบาลเลือกตั้ง)</p>\n<p>ช่วงเวลาประมาณ 20 ปีของญี่ปุ่น ในช่วงหลังสงครามโบชินจนถึงเลือกตั้งครั้งแรกจึงน่าสนใจ มาก เพราะเป็นการเปลี่ยนผ่านประเทศไปสู่สมัยใหม่ (modernity) ที่ “ชนชั้นนำใหม่” ของญี่ปุ่น (กลุ่มซามูไรที่ช่วยกันโค่นระบอบโชกุนด้วยกันมา) ก็ “ไม่รู้เหมือนกันว่าจะปกครองประเทศอย่างไร” เพราะที่ผ่านมายังมองกันแค่ว่า โค่นโชกุนให้ได้ก่อน</p>\n<blockquote><p>After the Meiji Restoration, the leaders of the samurai who overthrew the Tokugawa shogunate had no clear agenda or pre-developed plan on how to run Japan.</p></blockquote>\n<p>ประวัติศาสตร์ญี่ปุ่นในยุคนี้จึงเป็นการลองผิดลองถูก กลุ่มซามูไรที่เติบโตมาในค่านิยมแบบขงจื๊อเดิม (โตกุงาวะปิดประเทศมาเกือบ 300 ปี) ต้องเผชิญกับความสมัยใหม่แบบตะวันตก และไม่รู้ว่าจะทำอย่างไร ตัวจักรพรรดิเองก็มือใหม่ (จักรพรรดิเมจิครองราชย์ปี 1867 ก่อนเหตุการณ์ขับไล่โชกุนเพียง 1 ปี และตอนนั้นอายุ 15 ปีเท่านั้น) ทุกคนใหม่กันหมด</p>\n<p>เราจึงเห็นวิธีการทดลองแบบทั้งสองสุดปลาย เช่น</p>\n<ul>\n<li>การฟื้นฟูโครงสร้างรัฐบาลแบบ <a href=\"https://en.wikipedia.org/wiki/Daij%C5%8D-kan\">Daijo-kan</a> สมัยโบราณ (นารา) มาใช้ เช่น มีตำแหน่งอัครเสนาบดี เสนาซ้าย-ขวา มาลองใช้งาน (แต่สุดท้ายก็ใช้ไม่นาน)</li>\n<li>การออกเดินทางไป “ตามล่าความรู้ต่างประเทศ” โดยกลุ่มชนชั้นนำใหม่ เดินทางไปทัวร์ยุโรป-อเมริกานาน 18 เดือน เพื่อค้นหาความรู้และวิทยาการใหม่ๆ <a href=\"https://en.wikipedia.org/wiki/Iwakura_Mission\">Iwakura Mission</a> เรียกชื่อตามผู้นำทัวร์คือ <a href=\"https://en.wikipedia.org/wiki/Iwakura_Tomomi\">Iwakura Tomomi</a></li>\n</ul>\n<p>หมายเหตุ: เลือกตั้งครั้งแรกได้แล้วก็ยังมีความไม่เสถียรทางการเมืองอยู่พอสมควร (แต่ก็ถือว่าสงบมากเมื่อเทียบกับการเปลี่ยนผ่านในประเทศอื่นๆ เช่น <a href=\"https://markpeak.net/republic-of-france/\">เคสของฝรั่งเศส</a>) แต่ทั้งนี้ขอนับถึงเลือกตั้งครั้งแรกก่อนก็พอ</p>\n<p>เลยอยากมารวบรวม timeline เอาไว้สักหน่อย เพื่อให้เห็นสเกลของการเปลี่ยนแปลงด้านเวลา (เพื่อให้ง่ายต่อการเปรียบเทียบ ใช้ตัวเลขเป็นปี ค.ศ. – เหตุการณ์สำคัญใช้ตัวหนา)</p>\n<ul>\n<li><strong>1853 – กัปตันแมททิว เพอร์รี พา “เรือดำ” มาที่ญี่ปุ่น เกิดความตื่นตัวเรื่องอิทธิพลของต่างชาติ</strong></li>\n<li>1862 – ซาคาโมโตะ เรียวมะ เริ่มเคลื่อนไหว เชื่อมสัมพันธ์แคว้นซัตสึมะ-โจชูที่เคยเป็นศัตรูกัน (เรียวมะโดนลอบสังหารปี 1867)</li>\n<li>1866 – เกิดพันธมิตรซัตสึมะ-โจชู (Satsuma-Choshu)</li>\n<li>1867 – ต้นปี จักรพรรดิโคเมสวรรคต จักรพรรดิเมจิขึ้นครองราชย์ด้วยวัย 15 ปี, ปลายปี โชกุนโตกุงาวะ โยชิโนบุ ยื่นใบลาออก</li>\n<li><strong>1868 – เริ่มสงครามโบชิน, จักรพรรดิเมจิประกาศเริ่มยุคใหม่ (<a href=\"https://en.wikipedia.org/wiki/Charter_Oath\">Charter Oath</a>), ตั้งรัฐบาลชั่วคราว Dajo-kan (ระบบเสนาบดี) </strong>ผู้นำคือ <a href=\"https://en.wikipedia.org/wiki/Sanj%C5%8D_Sanetomi\">Sanjo Sanetomi</a> จากกลุ่มคนใกล้ชิดจักรพรรดิ ขึ้นเป็นเสนาบดีขวา (ตอนแรกตั้งตำแหน่งเดียว) <span>[15 ปีหลังเรือดำ] </span></li>\n<li>1869 – จบสงครามโบชิน, ย้ายเมืองหลวงจากเกียวโตมายังโตเกียว</li>\n<li>1871 – คณะผู้นำเดินทางท่องทั่วโลก 18 เดือน เพื่อค้นหาระบอบการปกครองที่เหมาะกับญี่ปุ่น (<a href=\"https://en.wikipedia.org/wiki/Iwakura_Mission\">Iwakura Mission</a>), ตั้งอัครมหาเสนาบดี (Dajo-Daijin) โดยเลื่อนชั้นให้ Sanetomi ขึ้นมาเป็น</li>\n<li>1872 – ยกเลิกระบบแคว้น ระบบศักดินาที่ดิน เปลี่ยนมาใช้ระบอบจังหวัด เปลี่ยนไดเมียวเป็นผู้ว่า</li>\n<li>1877 – แคว้นซัตสึมะก่อกบฎ หลังไม่พอใจการปฏิรูปที่ยกเลิกระบบซามูไร (The Last Samurai)</li>\n<li><strong>1881 – เขียนรัฐธรรมนูญฉบับแรกคือ รัฐธรรมนูญเมจิ</strong> <span>[13 ปีหลังสงครามโบชิน]</span></li>\n<li>1885 – ยกเลิกระบบเสนาบดี, Sanetomi ลงจากตำแหน่ง เปลี่ยนมาใช้ระบบคณะรัฐมนตรี แต่ยังเป็นรัฐมนตรีแบบแต่งตั้ง นายกคนแรกคือ <a href=\"https://en.wikipedia.org/wiki/It%C5%8D_Hirobumi\">Ito Hirobumi</a> จากแคว้นโจชู</li>\n<li><strong>1890 – เลือกตั้งครั้งแรก พรรคเสรีนิยมชนะเลือกตั้ง</strong> <span>[9 ปีหลังรัฐธรรมนูญ]</span></li>\n<li>1898 – เลือกตั้งครั้งแรกที่ตั้งนายกรัฐมนตรีจากพรรคการเมือง <span>[8 ปีหลังเลือกตั้งครั้งแรก]</span></li>\n<li>1912 – จักรพรรดิเมจิสวรรคต (อายุ 59 ปี)</li>\n</ul>The post <a href=\"https://markpeak.net/meiji-reformation-timeline/\">Meiji Reformation Timeline</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"dd0ef298ea9deec41d8c6678cf4d88f14b445dab7ed62ca8fd247877dd34a23d","category":"Thai"}
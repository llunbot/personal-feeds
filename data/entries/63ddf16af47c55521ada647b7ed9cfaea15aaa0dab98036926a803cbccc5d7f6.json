{"title":"FerretDB ฐานข้อมูลใช้แทน MongoDB ออกเวอร์ชั่น 1.0","link":"https://www.blognone.com/node/133397","date":1681296935000,"content":"<div><div><div><p>FerretDB ระบบฐานข้อมูลที่ใช้งานแทน MongoDB ออกเวอร์ชั่น 1.0 พร้อมใช้งานจริง โดยโครงการสามารถใช้งานแทน MongoDB ได้เกือบเต็มรูปแบบแม้จะมีความต่างกันในจุดเล็กๆ น้อยๆ หลายจุด</p>\n<p>ตัว FerretDB เปิดตัวโครงการเมื่อปลายปี 2021 <a href=\"https://www.blognone.com/node/107584\">หลังจากทาง MongoDB เปลี่ยนไลเซนส์ จาก AGPLv3 ไปเป็น SSPL ซึ่งทำให้การใช้งานเพื่อบริการคลาวด์ทำแทบไม่ได้</a> ตัวโครงการเดิมของ FerretDB เคยใช้ชื่อ MangoDB แต่ก็มีเสียงเตือนกันหนักว่าเป็นการตั้งชื่อให้คนสับสน จึงเปลี่ยนมาเป็น FerretDB ในที่สุด</p>\n<p>FerretDB ไม่ใช่ฐานข้อมูลเต็มรูปแบบในตัวเอง แต่อาศัยระบบฐานข้อมูลอื่นทำงานหลังบ้านอีกที โดยระบบฐานข้อมูลหลักที่ใช้งานคือ PostgreSQL ที่มีฟีเจอร์ JSONB ในตัวอยู่แล้ว การใส่ FerretDB บังเอาไว้ทำให้แอปพลิเคชั่นสามารถเชื่อมต่อด้วยไคลเอนต์เดิม</p>\n<p>FerretDB รองรับฟีเจอร์ของ MongoDB จนถึงเวอร์ชั่น 6.0 ขึ้นไป นอกจากการใช้ PostgreSQL แล้วทางโครงการก็ยังมีแนวทางจะเพิ่มเอนจินอื่นๆ เช่น Tigris, SAP HANA, และ SQLite</p>\n<p>ที่มา - <a href=\"https://blog.ferretdb.io/ferretdb-1-0-ga-opensource-mongodb-alternative/\">FerretDB</a></p>\n<p><img alt=\"No Description\" src=\"https://www.blognone.com/sites/default/files/externals/8ec6633de367b1bb210d58fa8863ae32.jpg\" /></p>\n</div></div></div><div><div>Topics: </div><div><div><a href=\"/topics/database\">Database</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"63ddf16af47c55521ada647b7ed9cfaea15aaa0dab98036926a803cbccc5d7f6","category":"Thai"}
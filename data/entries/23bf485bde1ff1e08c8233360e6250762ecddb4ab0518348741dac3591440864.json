{"title":"Google อัปเดต Veo 3 สร้างวิดีโอพร้อมเสียง และ Imagen 4 ให้รูปที่มีรายละเอียดมากกว่าเดิม","link":"https://www.blognone.com/node/146519","date":1747786021000,"content":"<span>Google อัปเดต Veo 3 สร้างวิดีโอพร้อมเสียง และ Imagen 4 ให้รูปที่มีรายละเอียดมากกว่าเดิม</span>\n\n  <div>\n    <div>Body</div>\n              <div><p>กูเกิลอัปเดตโมเดลปัญญาประดิษฐ์ที่ใช้สร้างวิดีโอและรูปภาพเวอร์ชันใหม่ <strong>Veo 3</strong> สำหรับวิดีโอ และ <strong>Imagen 4</strong> สำหรับรูปภาพ รวมทั้งเพิ่มเครื่องมือใหม่สำหรับการใช้งาน</p>\n<p>Veo 3 มาพร้อมความสามารถที่สำคัญคือการสร้างวิดีโอที่มาพร้อมเสียง เช่น เสียงการจราจรสำหรับฉากถนนในเมือง, เสียงนกสำหรับฉากในสวน เป็นต้น กูเกิลบอกว่า Veo 3 นอกจากปรับปรุงความละเอียดของผลลัพธ์ที่ได้ วิดีโอยังทำงานตามกฎของฟิสิกส์ที่สมจริงขึ้น หาก prompt เป็นข้อความให้ตัวละครพูด ก็สามารถขยับปากได้ตรงตามคำที่ระบุ</p>\n<p>ส่วน Imagen 4 นอกจากสร้างรูปได้เร็วขึ้น 10 เท่าจาก Imagen 3 แล้ว ยังเพิ่มความสามารถในการสร้างองค์ประกอบของภาพที่มีรายละเอียดมาก เช่น ผืนผ้า, หยดน้ำ, ขนสัตว์ ทำได้ทั้งแบบรูปสมจริงหรือแบบรูปวาด สามารถกำหนดอัตราส่วนผลลัพธ์ภาพ และความละเอียดสูงสุดที่ 2k ทำให้สามารถใช้กับงานพิมพ์หรืองานนำเสนอได้ รวมทั้งมีความแม่นยำในการเขียนคำสะกดให้ถูกต้อง ทำให้ใช้สร้างบัตรอวยพร โปสเตอร์ หรือการ์ตูนสั้นได้</p>\n<p><img src=\"https://i.postimg.cc/hjJZNYdG/WM-57-max-1536x1536-format-webp.jpg\" alt=\"\" /></p>\n<p><img src=\"https://i.postimg.cc/s2H06z18/WM-0-Comic-Crocodile-max-1536x1536-format-webp.jpg\" alt=\"\" /></p>\n<p><img src=\"https://i.postimg.cc/vmZNtT8f/WM-79-max-1536x1536-format-webp.jpg\" alt=\"\" /></p>\n<p>เพื่อให้การใช้งาน Veo 3 สะดวกมากยิ่งขึ้นสำหรับคนสร้างวิดีโอจาก AI กูเกิลเลยออกเครื่องมือใหม่ <strong>Flow</strong> ซึ่งมีฟังก์ชันในการทำงานสร้างวิดีโอ เช่น สร้างวัตถุแล้วบันทึกไว้เพื่อเรียกใช้อ้างอิงในวิดีโอ, คำสั่งกำหนดมุมกล้อง, คำสั่งกำหนดฉากหลังที่ต้องการ กูเกิลยังเปิดชุมชน Flow TV เพื่อให้ศึกษาและแบ่งปัน prompt ในการสร้างผลงานด้วย ทั้งนี้ Flow มีให้ใช้งานก่อนเฉพาะสหรัฐอเมริกา และต้องเป็นลูกค้า Pro กับ Ultra</p>\n<p>กูเกิลยังอัปเดตโมเดลรุ่นเก่า <a href=\"https://www.blognone.com/node/143688\">Veo 2</a> ให้รองรับคำสั่งจัดการวัตถุในวิดีโอ, ปรับมุมกล้อง เพิ่มเติม ส่วนโมเดลปัญญาประดิษฐ์แต่งเพลง <a href=\"https://www.blognone.com/node/145820\">Lyria 2</a> ได้ขยายการเข้าถึงสำหรับผู้ใช้งานกลุ่มใหญ่ขึ้น</p>\n<p>Veo 3 เริ่มใช้งานได้แล้วสำหรับลูกค้าแผน Ultra ในสหรัฐอเมริกาผ่านแอป Gemini และ Flow รวมทั้งลูกค้าองค์กรที่ใช้งานผ่าน Vertex AI ส่วน Imagen 4 แล้วใช้งานได้แล้วในแอป Gemini, Whisk, Vertex AI และแอปใน Workspace</p>\n<p>ที่มา: <a href=\"https://blog.google/technology/ai/generative-media-models-io-2025/\">กูเกิล</a></p>\n</div>\n          </div>\n<span><a href=\"https://www.blognone.com/user/arjin\">arjin</a></span>\n<span><time>Wed, 05/21/2025 - 07:07</time>\n</span>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"23bf485bde1ff1e08c8233360e6250762ecddb4ab0518348741dac3591440864","category":"Thai"}
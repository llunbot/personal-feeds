{"title":"เอกสารเผย Elon Musk เตรียมตั้งโรงเรียน The School ในเท็กซัส เน้นสอนวิชาสาย STEM","link":"https://www.blognone.com/node/137283","date":1702866232000,"content":"<div><div><div><p>CNN รายงานว่า Elon Musk เตรียมเปิดโรงเรียนประถม-มัธยมที่เมืองออสติน รัฐเท็กซัส ใช้ชื่อว่า The School โดยระยะยาวมีแผนพัฒนาเป็นมหาวิทยาลัยด้วย</p>\n<p>Elon Musk มีความสนใจด้านการศึกษามาโดยตลอด ในอดีตเขาก็เคยมีส่วนร่วมก่อตั้งโรงเรียน Ad Astra ที่สำนักงานใหญ่ของ SpaceX ในแคลิฟอร์เนีย และ<a href=\"https://www.blognone.com/node/125555\">ในปี 2021 เขาเคยประกาศว่าอยากตั้งมหาวิทยาลัยด้านวิทยาศาสตร์ในเท็กซัส</a> มาก่อน ส่วนเหตุผลที่เลือกเท็กซัสคงเป็นเพราะ<a href=\"https://www.blognone.com/node/125163\">ย้ายสำนักงานใหญ่ของ Tesla จากแคลิฟอร์เนียมาอยู่เท็กซัสแล้วนั่นเอง</a></p>\n<p>โครงการนี้มีชื่อว่า The Foundation มีประธานคือ Jared Birchall ซึ่งเป็นคนที่ดูแลธุรกิจส่วนตัวของครอบครัว Musk และเป็นประธานมูลนิธิ Musk Foundation ด้วย</p>\n<p>เป้าหมายของโครงการนี้คือสร้างโรงเรียนที่สอนวิชาด้านคณิตศาสตร์ วิทยาศาสตร์ เทคโนโลยี (STEM) เบื้องต้นจะรับนักเรียน 50 คน ตอนนี้โครงการอยู่ระหว่างการจัดตั้ง และขอสิทธิยกเว้นภาษีจากหน่วยงานสรรพากร (IRS) ของสหรัฐอเมริกาเรียบร้อยแล้ว</p>\n<p>ตัวแทนของกลุ่ม Elon Musk ปฏิเสธยังไม่แสดงความเห็นเกี่ยวกับ The Foundation และ The School ที่ทาง CNN ติดต่อไป</p>\n<p>ที่มา - <a href=\"https://edition.cnn.com/2023/12/14/tech/elon-musk-funding-new-austin-school/index.html\">CNN</a></p>\n<p><img src=\"https://www.blognone.com/sites/default/files/externals/f757ea34006c8eee12589ba1714a84fa.jpg\" /></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/education\">Education</a></div><div><a href=\"/topics/texas\">Texas</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"04db1b1114513a802e86dcdc37f2c7dd0f8804d884b9f461cd2ab754bd7df25d","category":"Thai"}
{"title":"EVGA ระบุ การ์ดจอพังหลังเล่นเกม New World เป็นเพราะตัวการ์ดเอง","link":"https://www.blognone.com/node/124558","date":1630572120000,"content":"<div><div><div><p>หลังมีผู้เล่นพบปัญหา<a href=\"https://www.blognone.com/node/123819\">การ์ดจอพังหลังเล่นเกม New World</a> เกม MMORPG ของ Amazon ซึ่งส่วนใหญ่การ์ดจอที่พังเป็นการ์ดจอรุ่น RTX 3090 ของ EVGA จน <a href=\"https://www.blognone.com/node/123883\">Amazon Games ต้องออกแพทช์ล็อกเฟรมให้เกมเพิ่มเติม</a> รวมถึง EVGA ก็ต้องส่งการ์ดจอใหม่ให้ผู้ใช้</p>\n<p>ล่าสุด EVGA ให้ข้อมูลเพิ่มเติมกับเว็บไซต์ <a href=\"https://www.pcworld.com/article/3632091/evga-explains-how-amazons-mmo-bricked-24-geforce-rtx-3090s.html#tk.rss_all\">PCWorld</a> หลังตรวจสอบการ์ดจอที่เกิดอาการนี้ประมาณ 24 ชิ้นที่รับมาจากผู้ใช้แล้ว</p>\n<p>EVGA ระบุว่าปัญหานี้เกิดขึ้นเฉพาะกับการ์ดที่ผลิตชุดแรกๆ ในปี 2020 และหลังจากตรวจสอบด้วยเครื่องเอ็กซ์เรย์ พบปัญหาที่การเชื่อมแผงวงจร MOSFET ที่เป็นตัวจัดการพลังงานของการ์ด แต่ไม่เปิดเผยจำนวนการ์ดจอที่มีปัญหาอย่างชัดเจน นอกจากบอกว่าพบน้อยกว่า 1 เปอร์เซ็นต์ของการ์ดจอทั้งหมด</p>\n<p><img src=\"https://www.blognone.com/sites/default/files/externals/865265d7a0e0e91f00384fefb1e2efec.png\" /></p>\n<p>EVGA ร่วมกับ NVIDIA และ Amazon Games พยายามทดสอบการ์ด RTX 3090 ด้วยตัวเกมเวอร์ชั่นเบต้าที่ทำให้เกิดปัญหานี้ แต่ไม่พบปัญหาแบบที่ผู้ใช้เจอ อย่างไรก็ตามบริษัทก็กำลังเตรียมหาวิธีป้องกันปัญหาด้านพลังงานที่เกิดจากเหตุการณ์คล้ายกันนี้ คือหน้าเมนูของตัวเกมเวอร์ชั่นเบต้า ไม่มีการลิมิตเฟรมต่อวินาทีไว้ ทำให้เฟรมเรตพุ่งจาก 100 fps ไปถึง 800 fps ได้</p>\n<p>EVGA ให้ข้อมูลเพิ่มเติมว่าสาเหตุที่มีผู้วิเคราะห์ก่อนหน้าว่าอาจเกี่ยวกับตัวควบคุมพัดลมของการ์ด ไม่ใช่สาเหตุที่แท้จริง แต่เพราะเมื่อเฟรมเรตในหน้าเมนูพุ่งอย่างที่กล่าวไปข้างต้น ข้อมูลพัดลมที่ส่งผ่านบัส i2c อาจทำให้โปรแกรมเช่น HWInfo หรือ GPU-Z แสดงผลว่าตัว micro-controller ของพัดลมทำงานผิดพลาดได้ และบริษัทออกอัพเดต micro-controller แก้ปัญหานี้แล้ว</p>\n<p>ที่มา - <a href=\"https://www.pcworld.com/article/3632091/evga-explains-how-amazons-mmo-bricked-24-geforce-rtx-3090s.html#tk.rss_all\">PCWorld</a></p>\n</div></div></div><div><div>Topics: </div><div><div><a href=\"/topics/evga\">EVGA</a></div><div><a href=\"/topics/nvidia\">NVIDIA</a></div><div><a href=\"/topics/new-world\">New World</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cea46666f15528d938aa8bf5560d82b8c2559b87c1031a3889aee9f9372133bb","category":"Thai"}
{"title":"ยืนยันแล้ว เกม GTA: San Andreas เวอร์ชัน VR สำหรับแว่น Quest ถูกหยุดพัฒนาไม่มีกำหนด","link":"https://www.blognone.com/node/141481","date":1723887357000,"content":"<div><div><div><p>โครงการเกมที่ประกาศไว้นานและหลายคนอาจลืมกันไปแล้ว เมื่อปี 2021 <a href=\"https://www.blognone.com/node/125557\">Mark Zuckerberg เคยประกาศว่าจะมีเกม Grand Theft Auto: San Andreas เวอร์ชัน VR สำหรับแว่น Meta Quest 2</a> แต่เวลาผ่านมา 3 ปี แว่น Quest เปลี่ยนรุ่นไปแล้ว ข่าวคราวของเกมกลับเงียบหายไป</p>\n<p>จู่ๆ ทีมงาน Meta กลับมาพูดถึงเกมนี้อีกครั้ง แถมมาแบบแหวกแนวคือไปตอบคอมเมนต์แฟนเกมใน YouTube โดย<a href=\"https://www.youtube.com/watch?v=tAmNSjF9Big&amp;lc=UgwielXvTo--EHoQY7x4AaABAg\">ต้นทางมาจากคลิปเกม Skydance's Behemoth ที่เป็นเกม VR ของ Meta Quest</a> แล้วมีคอมเมนต์ว่าเกมนี้ดีนะ แต่ San Andreas VR ไปถึงไหนแล้ว ซึ่งทีม Meta ก็ตอบในคอมเมนต์ว่าเกมนี้ถูกพักไม่มีกำหนด ด้วยเหตุผลว่าทั้ง Meta และ Rockstar ต้องไปทำโครงการอื่น (GTA: San Andreas is on hold indefinitely while we both focus on other projects.)</p>\n<p>โฆษกของ Meta ยืนยันเรื่องนี้กับ IGN แม้ไม่ได้ขยามความเพิ่มเติม แต่เหตุผลน่าจะมาจากตลาด VR ไม่เติบโตดังที่หลายฝ่ายคาด จึงไม่น่าแปลกใจที่<a href=\"https://www.blognone.com/node/138125\">ค่ายเกมใหญ่ๆ หลายค่ายชะลอหรือระงับการทำเกม VR</a> รวมถึง <a href=\"https://www.blognone.com/node/141002\">Meta เองก็ปรับลดค่าใช้จ่ายด้าน VR</a> รวมถึง<a href=\"https://www.blognone.com/node/141303\">ปิดสตูดิโอเกม VR ที่ซื้อกิจการมา</a></p>\n<p>ที่มา - <a href=\"https://www.ign.com/articles/gta-san-andreas-vr-delayed-indefinitely-as-meta-focuses-on-other-projects?ref=uploadvr.com\">IGN</a>, <a href=\"https://www.pcgamer.com/games/vr/the-vr-version-of-grand-theft-auto-san-andreas-is-on-hold-indefinitely-as-meta-and-rockstar-shift-their-focus-to-other-things/\">PC Gamer</a></p>\n<p><img alt=\"No Description\" src=\"https://www.blognone.com/sites/default/files/externals/1769b78eff9829814798c42d75a03b50.jpeg\" /></p>\n</div></div></div><div><div>Topics: </div><div><div><a href=\"/topics/gta\">GTA</a></div><div><a href=\"/topics/meta-quest\">Meta Quest</a></div><div><a href=\"/topics/meta\">Meta</a></div><div><a href=\"/topics/games\">Games</a></div><div><a href=\"/topics/rockstar\">Rockstar</a></div><div><a href=\"/topics/virtual-reality\">Virtual Reality</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ea7c6d8597547dac38f31fccd02df2edadacc202508926c2411a1169068687e4","category":"Thai"}
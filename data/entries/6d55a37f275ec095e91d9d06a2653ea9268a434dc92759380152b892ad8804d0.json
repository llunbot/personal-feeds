{"title":"ยอดพรีออเดอร์ EA FC 24 สูงกว่า FIFA 23 ถึง 25%, FIFA คิดเงินค่าแบรนด์ปีละ 150 ล้านดอลลาร์","link":"https://www.blognone.com/node/136054","date":1696344624000,"content":"<div><div><div><p>EA เปิดเผยกับ Financial Times ว่ายอดพรีออเดอร์เกม EA Sports FC 2024 ที่มาแทนแบรนด์ FIFA เดิม มีจำนวน 6.8 ล้านคน ซึ่งเพิ่มขึ้น 25% จากยอดจองเกม FIFA 23 ภาคก่อนหน้า</p>\n<p>ในบทความของ Financial Times ยังเปิดเผยว่า EA จ่ายเงินให้ FIFA ปีละ 150 ล้านดอลลาร์ ถือเป็นสัญญาก้อนใหญ่อันดับสองของ FIFA รองจากแพ็กเกจสปอนเซอร์ฟุตบอลโลกเท่านั้น แต่เมื่อ FIFA เรียกเงินเพิ่ม ทำให้ EA ต้องตัดสินใจแยกแบรนด์มาทำเอง</p>\n<p>Andrew Wilson ซีอีโอของ EA ระบุว่าบริษัททุ่มงบมหาศาลเพื่อให้เกมเมอร์รู้จักแบรนด์ใหม่ ทุ่มกำลังของทั้งบริษัทเพื่อวางขายเกมนี้ให้สำเร็จ ถึงขั้นซื้อสิทธิในชื่อการแข่งขัน LaLiga ของสเปน ให้มีคำว่า FC24 อยู่ในชื่อการแข่งขันด้วย</p>\n<p>นอกจากนี้ แนวทางของ EA ยังเปลี่ยนจากการขายเกมบนพีซีหรือคอนโซลในแบบดั้งเดิม มาเป็นการสร้างประสบการณ์ร่วมกันทั้งบนพีซี คอนโซล และมือถือ</p>\n<p>ตัวเลขการสำรวจของบริษัท GfK ในสหราชอาณาจักร ระบุว่า EA Sports FC 24 ขึ้นชาร์ทเกมขายดีอันดับ 1 ในรอบสัปดาห์ที่ผ่านมา แต่ยอดขายแบบแผ่นลดลง 30% เมื่อเทียบกับ FIFA 23 ซึ่งก็สามารถตีความได้ว่าเหล่าเกมเมอร์หันไปซื้อเกมดิจิทัลดาวน์โหลดกันแทน (GfK สำรวจเฉพาะยอดขายแผ่น)</p>\n<p><img alt=\"No Description\" src=\"https://www.blognone.com/sites/default/files/externals/6bcd3df6aee1b5c889ff648034b6acf5.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/7437c8d0ef6ab42c8ae3009b376ae6d7.png\" /></p>\n<p>ที่มา - <a href=\"https://www.ft.com/content/1a64db64-185e-495f-a88d-98bcf5ee9516\">Financial Times</a>, <a href=\"https://www.gamesindustry.biz/ea-sports-fc-24-is-the-uks-second-biggest-retail-launch-of-2023-uk-boxed-charts\">GamesIndustry</a></p>\n</div></div></div><div><div>Topics: </div><div><div><a href=\"/topics/ea-sports-fc\">EA Sports FC</a></div><div><a href=\"/topics/ea-fifa\">EA FIFA</a></div><div><a href=\"/topics/fifa\">FIFA</a></div><div><a href=\"/topics/games\">Games</a></div><div><a href=\"/topics/football\">Football</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6d55a37f275ec095e91d9d06a2653ea9268a434dc92759380152b892ad8804d0","category":"Thai"}
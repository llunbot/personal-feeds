{"title":"Juno แอปดูวิดีโอ YouTube ผ่าน Apple Vision Pro ถูกถอดจาก App Store","link":"https://www.blognone.com/node/142320","date":1727829629000,"content":"<div><div><div><p>Juno แอปสำหรับดูวิดีโอ YouTube บนเฮดเซต Apple Vision Pro เปิดเผยว่าแอปได้ถูกถอดออกจาก App Store แล้ว หลังจาก YouTube ได้ร้องเรียนไปที่ App Store ของแอปเปิล</p>\n<p>ในตอนแรกที่แอปเปิลเปิดตัว Vision Pro ทาง <a href=\"https://www.blognone.com/node/137752\">YouTube ได้ออกมาบอกเอง</a>ว่ายังไม่สนใจทำแอป native บน visionOS และแนะนำให้ผู้ใช้งานไปดูวิดีโอผ่านเว็บบน Safari แทน จึงทำให้เกิดช่องว่างสำหรับนักพัฒนาแอปที่ดึงวิดีโอมาเล่นผ่าน YouTube API ซึ่งรวมทั้ง Juno ด้วย</p>\n<p>กรณีของ Juno นั้น YouTube ได้ร้องเรียนตั้งแต่แรกว่าละเมิดเงื่อนไขการใช้บริการ และนำ YouTube API มาแสดงผลไม่ถูกต้องตามการอนุญาต รวมถึงใช้โลโก้ที่ทำให้คนสับสน ทาง Juno ก็แก้ปัญหาโดยเปลี่ยนมาฝังตัวเล่นวิดีโอ ทำแอปเป็นเว็บวิวเรียกเว็บไซต์ขึ้นมา เพิ่มข้อความว่าเป็น Unofficial YouTube Viewer แต่ในที่สุด YouTube ก็ร้องเรียนอีกครั้งและแอปถูกถอดออกจากสโตร์ในที่สุด</p>\n<p>Christian Selig ผู้พัฒนา Juno บอกว่าส่วนตัวเขาไม่เห็นด้วยกับคำตัดสินนี้ แต่ก็เลือกไม่อุทธรณ์ โดย Juno เป็นแอปที่เขาพัฒนาสนุก ๆ เพื่อให้มีวิธีดู YouTube แบบได้ประสบการณ์ของ Vision Pro ที่ดีขึ้น ตัวแอปยังสามารถใช้งานได้ต่อไป จนกว่า YouTube จะเปลี่ยนวิธีแสดงวิดีโอฝังจนทำให้แอปใช้งานไม่ได้</p>\n<p>Juno เป็นแอปที่ขายในราคา 4.99 ดอลลาร์ ซึ่ง Selig ก็เป็นผู้พัฒนาแอป Apollo ที่เป็น<a href=\"https://www.blognone.com/node/134642\">ไคลเอนต์ของ Reddit และปิดตัวไปเมื่อปีที่แล้ว</a> หลังจาก Reddit ปรับเงื่อนไขการใช้ API</p>\n<p>ที่มา: <a href=\"https://christianselig.com/2024/10/juno-removed/\">Christian Selig</a> ผ่าน <a href=\"https://www.macrumors.com/2024/10/01/juno-vision-pro-removed-app-store/\">MacRumors</a></p>\n<p><img alt=\"No Description\" src=\"https://www.blognone.com/sites/default/files/externals/4ca21b98627977182155a251905b1d17.jpeg\" /></p>\n</div></div></div><div><div>Topics: </div><div><div><a href=\"/topics/youtube\">YouTube</a></div><div><a href=\"/topics/app-store\">App Store</a></div><div><a href=\"/topics/developer\">Developer</a></div><div><a href=\"/topics/apple-vision-pro\">Apple Vision Pro</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"13f312bdfce98157c7b5daf2b2be38b661b57891c02babe9489003f6a1179fc4","category":"Thai"}
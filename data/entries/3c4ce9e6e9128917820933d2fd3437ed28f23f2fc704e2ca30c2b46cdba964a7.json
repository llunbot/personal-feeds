{"title":"[TOP500] อเมริกามีซูเปอร์คอมพิวเตอร์ exaflops สองเครื่องแล้ว, เครื่องซีพียู Grace ติด Top 10","link":"https://www.blognone.com/node/139736","date":1715680569000,"content":"<div><div><div><p>TOP500 ประกาศอันดับซูเปอร์คอมพิวเตอร์ประจำครึ่งแรกของปี 2024 โดยอันดับ 1-5 ยังเป็นซูเปอร์คอมพิวเตอร์ระบบเดิมจาก<a href=\"https://www.blognone.com/node/136747\">รอบที่แล้ว</a></p>\n<p>แชมป์ยังเป็นเครื่อง <a href=\"https://www.blognone.com/node/128737\">Frontier</a> ที่ครองอันดับหนึ่งติดต่อกันมา 5 สมัย มีตัวเลขสมรรถนะเพิ่มขึ้นเล็กน้อยเป็น 1.206 exaflops</p>\n<p>เครื่องที่น่าสนใจคืออันดับสอง <a href=\"https://www.blognone.com/node/108718\">Aurora</a> ที่เริ่มติดชาร์ทเข้ามารอบก่อน แต่ยังเป็นเครื่องไม่สมบูรณ์ สมรรถนะ 585.34 petaflops คราวนี้เครื่องติดตั้งเสร็จสมบูรณ์แล้ว สมรรถนะเพิ่มเป็น 1.012  exaflops ถือเป็นซูเปอร์คอมเครื่องที่สองที่ทำลายกำแพง 1 exaflops ได้สำเร็จ</p>\n<p>อันดับสาม Eagle ของ Microsoft Azure, อันดับสี่ Fugaku อดีตแชมป์จากญี่ปุ่น, อันดับห้า LUMI ของฟินแลนด์ ยังครอบอันดับเดิมทั้งหมด</p>\n<p><img alt=\"No Description\" src=\"https://www.blognone.com/sites/default/files/externals/6e4d8efaf89b3c8efba3da9340090721.jpeg\" /><img alt=\"No Description\" src=\"https://www.blognone.com/sites/default/files/externals/85e4a3cfcd315d52c777b67fb3f5ee44.jpg\" /></p>\n<p>การเปลี่ยนแปลงใน TOP 10 คืออันดับหก เป็นเครื่องใหม่ชื่อ <a href=\"https://www.cscs.ch/computers/alps\">Alps</a> ของศูนย์ซูเปอร์คอมพิวเตอร์แห่งชาติสวิตเซอร์แลนด์ ใช้ขุมพลังซีพียู NVIDIA Grace คู่กับจีพียู Hopper GH200 ถือเป็นซูเปอร์คอมพลัง Arm ที่อันดับสูงสุดตอนนี้ สมรรถนะ 270 petaflops</p>\n<p>อันดับเจ็ด Leonardo ที่อิตาลี และ อันดับแปด MareNostrum 5 ACC จากสเปน ทั้งคู่เป็นเครื่องของโครงการ EuroHPC ของยุโรปเหมือนกัน</p>\n<p>อันดับเก้า Summit อดีตแชมป์โลกรุ่นก่อน และอันดับสิบ NVIDIA Eos ที่ใช้ Xeon Platinum + H100</p>\n<p>ในซูเปอร์คอมพิวเตอร์ 500 อันดับแรก มี 195 เครื่องที่ใช้ตัวช่วยเร่งการประมวลผล (เพิ่มจาก 185 เครื่องในรอบที่แล้ว) ชิปยอดนิยมคือ NVIDIA Ampere จำนวน 84 เครื่อง, NVIDIA Volta จำนวน 48 เครื่อง ส่วนฝั่งซีพียู อินเทลยังครองส่วนแบ่งตลาด 62.80% ของระบบทั้งหมด แต่ก็ลดลงจาก 67.80% ในอันดับรอบที่แล้ว, ฝั่ง AMD เพิ่มจาก 28% มาเป็น 31.40%</p>\n<p>ที่มา - <a href=\"https://top500.org/lists/top500/2024/06/highs/\">TOP500</a></p>\n</div></div></div><div><div>Topics: </div><div><div><a href=\"/topics/top500\">TOP500</a></div><div><a href=\"/topics/supercomputer\">Supercomputer</a></div><div><a href=\"/topics/high-performance-computing\">High Performance Computing</a></div><div><a href=\"/topics/grace\">Grace</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3c4ce9e6e9128917820933d2fd3437ed28f23f2fc704e2ca30c2b46cdba964a7","category":"Thai"}
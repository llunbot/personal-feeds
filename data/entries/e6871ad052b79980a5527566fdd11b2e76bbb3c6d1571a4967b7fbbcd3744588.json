{"title":"Apple ยืนยันเองแล้ว ฟีเจอร์ใหม่ Siri บน Apple Intelligence จะล่าช้าออกไปจากกำหนดเดิม","link":"https://www.blognone.com/node/145143","date":1741390330000,"content":"<div><div><div><p>แอปเปิลออกแถลงการณ์ชี้แจงสื่อเกี่ยวกับการเพิ่มความสามารถของ Siri บน Apple Intelligence ที่ปรับแต่งตามความต้องการของผู้ใช้งาน (personalized) โดยยังรักษาความเป็นส่วนตัวไว้ ซึ่งเดิมคาดว่าฟีเจอร์นี้จะเป็น<a href=\"https://www.blognone.com/node/143275\">ไฮไลท์สำคัญของ iOS 19</a> แต่มี<a href=\"https://www.blognone.com/node/145099\">ข่าวออกมาว่าการพัฒนาล่าช้ามาก อาจต้องรอถึง iOS 20</a> หรืออีกสองปีข้างหน้า</p>\n<p>Jacqueline Roy ตัวแทนของแอปเปิลชี้แจงด้วยข้อความที่อาจจะดูอ้อม ๆ หน่อยว่า</p>\n<blockquote><p>Siri ช่วยให้ผู้ใช้งานค้นหาหรือทำสิ่งที่ต้องการได้อย่างรวดเร็ว ในช่วง 6 เดือนที่ผ่านมา เราได้พัฒนา Siri ให้รองรับการสนทนาโต้ตอบมากขึ้น มีฟีเจอร์ใหม่เช่น Type to Siri, Product Knowledge ในการข้อมูลสินค้าแอปเปิล และการเชื่อมต่อกับ ChatGPT ตอนนี้เรากำลังพัฒนา Siri ที่ปรับแต่งได้ตามความต้องการ ให้คำตอบที่เข้าใจบริบทของผู้ใช้งานแต่ละคน รวมทั้งทำสิ่งที่ต้องการกับแอปในอุปกรณ์ได้ <strong>ทั้งหมดนี้ใช้เวลานานมากกว่าที่เราคิด</strong> คาดว่าจะเปิดตัวฟีเจอร์เหล่านี้ในปีหน้า</p>\n</blockquote>\n<p>ประกาศนี้ค่อนข้างแปลกไปจากสไตล์ของแอปเปิล ที่พูดถึงแผนการออกผลิตภัณฑ์ในอนาคตระดับปีหน้า โดยเลือกไม่สื่อสารเรื่องนี้ในงานทางการอย่าง WWDC สำหรับนักพัฒนาที่คาดว่าจะใช้เปิดตัว iOS 19 ด้วย ซึ่ง John Gruber บล็อกเกอร์สายสินค้าแอปเปิลที่ได้รับแถลงการณ์นี้ มองว่าแอปเปิลอาจต้องการลดความคาดหวังในงาน WWDC ว่าฟีเจอร์หลายอย่างอาจล่าช้าออกไปนั่นเอง</p>\n<p><img alt=\"No Description\" src=\"https://www.blognone.com/sites/default/files/externals/304b15010e700afafa3965041e8f8414.jpeg\" /></p>\n<p>ตัวอย่างความสามารถของ Siri บน Apple Intelligence ที่แอปเปิล<a href=\"https://www.apple.com/newsroom/2024/06/introducing-apple-intelligence-for-iphone-ipad-and-mac/\">บอกไว้</a>ในตอน<a href=\"https://www.blognone.com/node/140282\">เปิดตัวในงาน WWDC</a> ที่ปรับแต่งและเข้าใจบริบทผู้ใช้งาน ซึ่งถึงตอนนี้ยังไม่มีให้ใช้งาน เช่น</p>\n<blockquote><p>Siri จะสามารถส่งมอบข้อมูลข่าวสารที่สอดคล้องกับความต้องการของผู้ใช้และข้อมูลบนอุปกรณ์ ตัวอย่างเช่น ผู้ใช้สามารถพูดว่า \"เล่นพ็อดคาสท์ที่ Jamie แนะนำ\" แล้ว Siri ก็จะค้นหาและเล่นพ็อดคาสท์ตอนนั้นให้เองโดยที่ผู้ใช้ไม่ต้องนึกว่าเคยพูดถึงเรื่องดังกล่าวไปในข้อความหรืออีเมล หรืออาจจะถามว่า \"เที่ยวบินของคุณแม่จะมาถึงกี่โมง\" แล้ว Siri จะค้นหารายละเอียดเที่ยวบินและนำไปตรวจสอบเทียบกับข้อมูลการติดตามเที่ยวบินแบบเรียลไทม์เพื่อบอกเวลาที่จะมาถึง</p>\n</blockquote>\n<p><img alt=\"No Description\" src=\"https://www.blognone.com/sites/default/files/externals/12b0a1cae0185a64e842845e76d5a8c7.jpeg\" /></p>\n<p>ที่มา: <a href=\"https://daringfireball.net/2025/03/apple_is_delaying_the_more_personalized_siri_apple_intelligence_features\">Daring Fireball</a></p>\n</div></div></div><div><div>Topics: </div><div><div><a href=\"/topics/siri\">Siri</a></div><div><a href=\"/topics/apple-intelligence\">Apple Intelligence</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/apple\">Apple</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e6871ad052b79980a5527566fdd11b2e76bbb3c6d1571a4967b7fbbcd3744588","category":"Thai"}
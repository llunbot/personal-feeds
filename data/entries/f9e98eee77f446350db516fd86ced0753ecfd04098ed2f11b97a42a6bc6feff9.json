{"title":"Matt Mullenweg ปิดรับปลั๊กอิน-ธีมใหม่ขึ้น WordPress.org ชั่วคราว บอกหมดแรงไปกับคดี WP Engine","link":"https://www.blognone.com/node/143775","date":1734750405000,"content":"<div><div><div><p>ดราม่าวงการ WordPress กลับมาอีกครั้งเตรียมส่งท้ายปีเก่า ลูกพี่ Matt Mullenweg ประกาศหยุดรับปลั๊กอิน ธีม และการลงทะเบียนผู้ใช้ใหม่บน WordPress.org ชั่วคราว เพื่อให้ตัวเขาและ \"เหล่าอาสาสมัครที่เหน็ดเหนื่อย\" (ใช้คำนี้จริงๆ) ได้หยุดพักผ่อนกันช่วงสิ้นปี ไม่ต้องมานั่งรีวิวปลั๊กอิน-ธีมใหม่ๆ ในช่วงนี้ ส่วนตัวเว็บบอร์ดและการแปลภาษา (localization) ที่ไม่ต้องเปลืองแรงตรวจสอบเยอะยังเปิดบริการตามปกติ โดยเขาหวังว่าจะมีแรงกลับมาเปิดบริการได้เหมือนเดิมหลังปีใหม่</p>\n<p>ประกาศจริงๆ มีเท่านั้น ที่เหลือคือลูกพี่ Matt ร่ายยาวเรื่องคดีความกับ WP Engine ว่าเนื่องจากมีคดีกันอยู่ เขายินดีให้บริการฟรีกับ WP Engine เป็นพิเศษ<a href=\"https://www.blognone.com/node/143569\">ตามคำสั่งคุ้มครองของศาล</a> ขอเพียงให้ทนายค่าตัวแพงๆ ของ WP Engine (เขียนแบบนี้จริงๆ) ติดต่อกับทนายของเขามา หรือ<a href=\"https://www.blognone.com/node/143609\">จะทักมาโดยตรงทาง Slack</a> แล้วจะจัดการให้</p>\n<p>Matt ยังบอกว่าสิ้นเปลืองพลังไปกับ WP Engine สูงมาก แทนที่จะเอาเวลาไปพัฒนาให้ WordPress ดีขึ้น หากใครอยากช่วยสนับสนุน WP Engine ให้มีเงินมาเล่นงานเขาทางกฎหมาย ก็สมัครบริการโฮสติ้งของ WP Engine กันได้เลย แต่ถ้าใครอยากสนับสนุนเขา ก็ให้<a href=\"https://www.blognone.com/node/142642\">ไปใช้บริการโฮสติ้งที่ไม่ฟ้องเขา</a>แทน</p>\n<p>ที่มา - <a href=\"https://wordpress.org/news/2024/12/holiday-break/\">WordPress</a></p>\n<p><img alt=\"No Description\" src=\"https://www.blognone.com/sites/default/files/externals/d86aa7207a290f0b0a7da677f157a69e.png\" /></p>\n</div></div></div><div><div>Topics: </div><div><div><a href=\"/topics/wordpress\">WordPress</a></div><div><a href=\"/topics/automattic\">Automattic</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f9e98eee77f446350db516fd86ced0753ecfd04098ed2f11b97a42a6bc6feff9","category":"Thai"}
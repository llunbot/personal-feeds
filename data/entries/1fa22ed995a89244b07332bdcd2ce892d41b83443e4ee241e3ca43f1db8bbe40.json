{"title":"NVIDIA รายงานผลประกอบการไตรมาส รายได้ทำสถิติใหม่โต 265% จากธุรกิจที่เกี่ยวข้องกับ AI","link":"https://www.blognone.com/node/138326","date":1708553893000,"content":"<div><div><div><p>NVIDIA รายงานผลประกอบการประจำไตรมาสที่ 4 ตามปีการเงินบริษัท 2024 สิ้นสุดวันที่ 28 มกราคม รายได้ทำสถิติใหม่สูงสุดของบริษัท 22,103 ล้านดอลลาร์ เพิ่มขึ้น 265% เทียบกับ<a href=\"https://www.blognone.com/node/132736\">ไตรมาสเดียวกันในปีก่อน</a> และเพิ่มขึ้น 27% เมื่อเทียบกับ<a href=\"https://www.blognone.com/node/136875\">ไตรมาสก่อนหน้านี้</a> โดยมีกำไรสุทธิตามบัญชี GAAP 12,285 ล้านดอลลาร์</p>\n<p>การเติบโตหลักมาจากกลุ่ม Data Center ที่ขายโซลูชันประมวลผลสำหรับใช้งานในศูนย์ข้อมูล รายได้ส่วนนี้ 18,404 ล้านดอลลาร์ หรือคิดเป็น 83% ของรายได้ NVIDIA เติบโต 409% จากปีก่อน และ 27% จากไตรมาสก่อนหน้านี้ ส่วนรายได้จากกลุ่มธุรกิจอื่นเป็นดังนี้ กลุ่ม Gaming 2,865 ล้านดอลลาร์ เพิ่มขึ้น 56%, กลุ่ม Professional Visualization รายได้ 463 ล้านดอลลาร์ เพิ่มขึ้น 105%</p>\n<p>Jensen Huang ซีอีโอและผู้ก่อตั้ง NVIDIA กล่าวว่าความต้องการการประมวลผลสำหรับงาน Generative AI เติบโตสูงขึ้นมากจากผู้ใช้งานทั่วโลก จากทุกบริษัท ทุกอุตสาหกรรม สะท้อนมาที่ความต้องการในแพลตฟอร์มสำหรับศูนย์ข้อมูล ทั้งจากลูกค้าผู้ให้บริการคลาวด์ ตลอดจนผู้พัฒนาซอฟต์แวร์องค์กร และบริษัทอินเทอร์เน็ต การใช้จ่ายจากหลายอุตสาหกรรมเช่น ยานยนต์ การเงิน และธุรกิจสุขภาพ ตอนนี้ขึ้นมาในระดับหลายพันล้านดอลลาร์</p>\n<p>NVIDIA ประเมินผลประกอบการในไตรมาสปัจจุบันยังคงเติบโตสูง โดยคาดรายได้ที่ประมาณ 24,000 ล้านดอลลาร์ บวกลบ 2% อัตรากำไรขั้นต้น 76.3%-77.0% บวกลบ 50 Basis Points</p>\n<p>ที่มา: <a href=\"https://nvidianews.nvidia.com/news/nvidia-announces-financial-results-for-fourth-quarter-and-fiscal-2024\">NVIDIA</a></p>\n<p><img alt=\"No Description\" src=\"https://www.blognone.com/sites/default/files/externals/9c819fa794ac78a45594b5fb82d58b78.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/79eec6fceffb5bff432295ecbc0376f2.png\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1fa22ed995a89244b07332bdcd2ce892d41b83443e4ee241e3ca43f1db8bbe40","category":"Thai"}
{"title":"เครื่องบินไฟฟ้าของ Rolls-Royce ทำความเร็วทะลุ 555 กิโลเมตรต่อชั่วโมง เร็วที่สุดในโลก","link":"https://www.blognone.com/node/125945","date":1637566355000,"content":"<div><div><div><p>Rolls-Royce (บริษัทเครื่องบิน ถ้าฝั่งรถยนต์จะใช้ชื่อ Rolls-Royce Motor Car) ออก<a href=\"https://www.rolls-royce.com/media/press-releases/2021/19-11-2021-spirit-of-innovation-stakes-claim-to-be-the-worlds-fastest-all-electric-vehicle.aspx\">แถลงการณ์</a>ระบุว่าเครื่องบินไฟฟ้าของบริษัทชื่อ Spirit of Innovation ทำลายสถิติความเร็วสูงสุดที่เครื่องบินไฟฟ้าเคยทำได้ กลายเป็นเครื่องบินไฟฟ้าที่เร็วที่สุดในโลก</p>\n<p>Rolls-Royce ยังระบุว่า Spirit of Innovation ทำความเร็วได้ 555.9 กิโลเมตร/ชั่วโมง ภายใน 3 กิโลเมตร และ 532.1 กิโลเมตร/ชั่วโมง ภายใน 15 กิโลเมตร เร็วกว่าสถิติเดิม ถึง 213.04 กิโลเมตร/ชั่วโมง และ 292.8 กิโลเมตร/ชั่วโมงตามลำดับ แต่ไม่ได้ระบุว่าสถิติเดิมทำไว้โดยบริษัทไหน หรือเครื่องรุ่นไหน</p>\n<p>นอกจากนี้ยังทำสถิติไต่ระดับสู่ความสูง 3,000 เมตรได้ในเวลา 3 นาที 22 วินาที เร็วกว่าสถิติเดิม 4 นาที 22 วินาที ที่ <a href=\"https://press.siemens.com/global/en/pressrelease/electric-motor-siemens-sets-new-world-climb-record\">Siemens eAircraft Extra 330LE</a> เคยทำไว้ ถึง 1 นาทีเต็มๆ เช่นกัน</p>\n<p><img src=\"https://www.blognone.com/sites/default/files/externals/5119fe3c027dfc1bb5e6b5bd63159dbd.jpg\" /><em>ภาพจาก Roll-Royce</em></p>\n<p>Rolls-Royce ยังอ้างว่า Spirit of Innovation ทำความเร็วสูงสุดได้ถึง 623 กิโลเมตรต่อชั่วโมงในการบินทดสอบ ซึ่งหากเป็นจริงก็แปลว่า Spirit of Innovation จะกลายเป็นยานพาหนะพลังงานไฟฟ้าที่เร็วที่สุดในโลกอีกด้วย</p>\n<p>สถิติทั้งหมดนี้ยังเป็นสถิติอย่างไม่เป็นทางการจาก Rolls-Royce เท่านั้น แต่บริษัทยืนยันว่าส่งข้อมูลให้ Fédération Aéronautique Internationale (FAI) หรือสหพันธ์กีฬาทางอากาศตรวจสอบเรียบร้อยแล้ว และคงต้องรอการรองรับผลอย่างเป็นทางการต่อไป</p>\n<p>ที่มา - <a href=\"https://www.rolls-royce.com/media/press-releases/2021/19-11-2021-spirit-of-innovation-stakes-claim-to-be-the-worlds-fastest-all-electric-vehicle.aspx\">Rolls-Royce</a></p>\n</div></div></div><div><div>Topics: </div><div><div><a href=\"/topics/roll-royce\">Roll-Royce</a></div><div><a href=\"/topics/airplane\">Airplane</a></div><div><a href=\"/topics/electric-vehicles\">Electric Vehicles</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ea313738aa2c519a28e41972b0cf8285fa57c6196d8c61112298c4b26bdd8f64","category":"Thai"}
{"title":"Amazon กำลังพัฒนาระบบปฏิบัติการใหม่ Vega อิงฐานลินุกซ์ ใช้แทน Android ใน Fire OS","link":"https://www.blognone.com/node/136676","date":1699591086000,"content":"<div><div><div><p>Janko Roettgers นักข่าวสายไอทีที่เคยทำงานสื่อใหญ่หลายแห่ง (ปัจจุบันมีจดหมายข่าวของตัวเองชื่อ <a href=\"https://www.lowpass.cc/\">Lowpass</a>) รายงานข่าวยังไม่ยืนยันว่า Amazon กำลังพัฒนาระบบปฏิบัติการของตัวเอง เพื่อใช้แทน Fire OS ระบบปฏิบัติการ Android fork ที่ใช้ในอุปกรณ์ตระกูล Fire</p>\n<p>ระบบปฏิบัติการตัวนี้มีชื่อโค้ดเนมว่า Vega ใช้แกนหลักเป็นลินุกซ์ ส่วนติดต่อผู้ใช้เป็นเทคโนโลยีเว็บสร้างด้วย React Native ออกแบบมาเพื่ออุปกรณ์สมาร์ทโฮม เช่น Fire TV เพื่อใช้แทน Fire OS ในปัจจุบัน และในอนาคตจะขยายไปยังอุปกรณ์ประเภทอื่นด้วย เช่น ระบบความบันเทิงในรถยนต์</p>\n<p>ตามข่าวบอกว่า Amazon ซุ่มพัฒนา Vega มาตั้งแต่ปี 2019 โดยทีมชื่อ Device OS ส่วนเหตุผลที่ Amazon ต้องการเลิกใช้ Android เป็นเพราะการอิงโค้ดจาก Android Open Source Project (AOSP) ตามหลังโค้ดของกูเกิลอยู่มาก (Fire OS เวอร์ชันล่าสุดคือ Fire OS 8 ยังอิงจาก Android 10 เท่านั้น)</p>\n<p>นอกจากนี้ยังมีเหตุผลเรื่องตัว Android ออกแบบมาเพื่อสมาร์ทโฟน จึงไม่ได้ปรับแต่งมาเพื่ออุปกรณ์ประเภทอื่น ซึ่งกูเกิลก็ประสบปัญหานี้เช่นกัน และ<a href=\"https://www.blognone.com/node/122843\">แก้ปัญหาโดยการใช้ระบบปฏิบัติการ Fuchsia กับอุปกรณ์ตระกูล Nest Hub แทน</a></p>\n<p>ข้อมูลจากแหล่งข่าวของ Roettgers บอกว่าตัวแกนหลักของระบบปฏิบัติการ Vega เสร็จหมดแล้ว ตอนนี้ทีมงานกำลังไปทำเรื่อง SDK และบริการเพิ่มเติมอื่นๆ</p>\n<p>ที่มา - <a href=\"https://www.lowpass.cc/p/amazon-vega-os-fire-tv-android\">Lowpass</a></p>\n<p><img src=\"https://www.blognone.com/sites/default/files/externals/61ac02e5dc55791684c07304a0145bc8.png\" /></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/fire-os\">Fire OS</a></div><div><a href=\"/topics/android\">Android</a></div><div><a href=\"/topics/operating-system\">Operating System</a></div><div><a href=\"/topics/rumors\">Rumors</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"12620100e4fe001691bba06593f0a434d8a689364d7835ee31303a2f95f2be30","category":"Thai"}
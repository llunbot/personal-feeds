{"title":"Avatar: Frontiers of Pandora เผยโฉม เกมยิง FPS บนดาว Pandora ขาย 7 ธ.ค. 2023","link":"https://www.blognone.com/node/134314","date":1686625023000,"content":"<div><div><div><p>Ubisoft เผยเทรลเลอร์ของเกม Avatar: Frontiers of Pandora พร้อมประกาศวันขาย 7 ธันวาคม 2023 ทั้งบน PS5, Xbox Series X|S, Amazon Luna, PC</p>\n<p><a href=\"https://www.blognone.com/node/123152\">โปรเจคเกม Avatar: Frontiers of Pandora เปิดตัวครั้งแรกในปี 2021</a> เดิมมีกำหนดขายปี 2022 แล้ว<a href=\"https://www.blognone.com/node/129477\">เลื่อนเป็นต้นปี 2023</a> แต่สุดท้ายต้องเลื่อนอีกรอบเป็นปลายปี 2023 แทน เกมพัฒนาโดยสตูดิโอ Massive Entertainment ในเครือ Ubisoft ร่วมกับบริษัท Lightstorm Entertainment ของ James Cameron</p>\n<p>เนื้อเรื่องในเกม Frontiers of Pandora ไม่เกี่ยวกับในหนังโดยตรง แต่เป็นพื้นที่เขต Western Frontier บนดาว Pandora ดวงเดียวกัน ตัวเอกเป็นชาวเผ่า Na'vi ที่โดนมนุษย์จับไปฝึกเป็นทหาร ใช้อาวุธแบบมนุษย์ แล้วนอนหลับแช่แข็งนาน 15 ปี เมื่อตื่นขึ้นมาก็ต้องต่อสู้กับฝ่ายมนุษย์อีกครั้ง ในขณะเดียวกันต้องกลับไปสานสัมพันธ์กับเผ่า Na'vi ของตัวเองที่กลายเป็นคนแปลกหน้าไปแล้ว</p>\n<p>รูปแบบเกมเพลย์เป็นเกมยิง FPS แบบโอเพนเวิลด์ มีทั้งการสำรวจป่าในดาว Pandora และการต่อสู้กับกองกำลังฝ่ายมนุษย์ที่มีทั้งหุ่นยนต์ เครื่องบิน และอาวุธต่างๆ มากมาย เกมยังมีระบบคราฟต์อุปกรณ์จากทรัพยากรบนดาว และการขี่มังกรท่องไปบนท้องฟ้า รองรับการเล่นสองคนแบบ online co-op ด้วย</p>\n<p><img alt=\"No Description\" src=\"https://www.blognone.com/sites/default/files/externals/0f8829fc4511e2892d63fa2e58f7325c.jpg\" /></p>\n<p>ที่มา - <a href=\"https://news.ubisoft.com/en-gb/article/11mcqDG46LWdRkC80S2kAc/avatar-frontiers-of-pandora-release-date-announced-new-gameplay-revealed\">Ubisoft</a></p>\n</div></div></div><div><div>Topics: </div><div><div><a href=\"/topics/avatar\">Avatar</a></div><div><a href=\"/topics/ubisoft\">Ubisoft</a></div><div><a href=\"/topics/games\">Games</a></div><div><a href=\"/topics/massive\">Massive</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b504009f6cb9354044b7c1c2eebe3cdafebef87d9cc0e4f9625292fe121ecca5","category":"Thai"}
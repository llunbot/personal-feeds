{"title":"EU ออกคำเตือนให้ Apple เปิดให้นักพัฒนาเข้าถึงฟีเจอร์ iOS มากกว่านี้ และทำให้นักพัฒนาติดต่อกับบริษัทง่ายขึ้น","link":"https://www.blognone.com/node/142088","date":1726792904000,"content":"<div><div><div><p>คณะกรรมาธิการยุโรปประกาศเริ่มดำเนินการตามขั้นตอน โดยแจ้งกับแอปเปิลให้ปฏิบัติตามรายละเอียดของกฎหมายดิจิทัล DMA ในสองประเด็นเกี่ยวกับการเปิดกว้าง ให้นักพัฒนาภายนอกสามารถเข้าถึงระบบปฏิบัติการ iOS และ iPadOS ที่เข้าเงื่อนไข DMA มากกว่านี้</p>\n<p>ประเด็นแรก ระบุว่า iOS ต้องเปิดให้ฮาร์ดแวร์ของผู้พัฒนาภายนอกสามารถเข้าถึงฟังก์ชันและความสามารถต่าง ๆ มากกว่านี้ เช่น หูฟัง สมาร์ทวอทช์ และเฮดเซต VR ทั้งนี้คณะกรรมาธิการยุโรปไม่ได้ลงรายละเอียด แต่น่าจะเกี่ยวกับฟีเจอร์การแจ้งเตือน ระบบเสียง ที่แอปเปิลจำกัดความสามารถบางอย่างเฉพาะอุปกรณ์ตนเองเท่านั้น</p>\n<p>ประเด็นที่สอง คณะกรรมาธิการยุโรปบอกว่าแอปเปิลต้องมีขั้นตอน เพื่อให้นักพัฒนาสามารถร้องขอ ติดต่อ หรือขอเข้าถึงการใช้งานฟีเจอร์ใน iOS และ iPadOS ได้อย่างมีประสิทธิภาพ เปิดเผย และมีกำหนดเวลาที่ชัดเจนมากกว่านี้</p>\n<p>แอปเปิลมีเวลา 6 เดือน ในการชี้แจงและปรับปรุงตามข้อกำหนดดังกล่าว โดยหากไม่สามารถปฏิบัติตามได้และถูกระบุความผิด จะมีโทรปรับสูงสุดถึง 10% ของรายได้ต่อปีในภูมิภาคยุโรป</p>\n<p>Julien Trosdorf ตัวแทนของแอปเปิลชี้แจงว่า ที่ผ่านมาแอปเปิลได้ปรับปรุงแนวทางสำหรับแอพพลิเคชันในสหภาพยุโรปทั้ง iOS และ iPadOS ให้เป็นไปตามข้อกำหนดของ DMA ขณะเดียวกันยังสามารถปกป้องความเป็นส่วนตัวให้ผู้ใช้งานได้ ซึ่งบริษัทจะทำงานร่วมกับคณะกรรมาธิการยุโรปในการสร้างแนวทางรองรับดังกล่าวต่อไป</p>\n<p>ที่มา: <a href=\"https://ec.europa.eu/commission/presscorner/detail/en/ip_24_4761\">European Commission</a> และ <a href=\"https://techcrunch.com/2024/09/19/eu-to-tell-apple-how-to-do-interoperability-dma-style/\">TechCrunch</a></p>\n<p><img src=\"https://www.blognone.com/sites/default/files/externals/ab6536460658f2a57a52333da33c8f38.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/european-commission\">European Commission</a></div><div><a href=\"/topics/ios\">iOS</a></div><div><a href=\"/topics/ipados\">iPadOS</a></div><div><a href=\"/topics/developer\">Developer</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"881a22f29254138e422bd22ec917161da28f21297c567f952819f3f3e12507b0","category":"Thai"}
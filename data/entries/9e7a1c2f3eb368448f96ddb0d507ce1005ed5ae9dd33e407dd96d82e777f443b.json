{"title":"Volkswagen ร่วมกับ Argo AI เปิดตัวรถยนต์ไฟฟ้าสำหรับทดสอบระบบขับเคลื่อนอัตโนมัติ ID Buzz AD","link":"https://www.blognone.com/node/124623","date":1631028482000,"content":"<div><div><div><p>Volkswagen Commercial Vehicles บริษัทพัฒนาและจำหน่ายรถยนต์พาณิชย์ขนาดเล็กของ Volkswagen ร่วมกับ Argo AI บริษัทเทคโนโลยีรถยนต์ไร้คนขับเปิดตัวรถยนต์ไฟฟ้าแบบขับเคลื่อนอัตโนมัติ ID Buzz AD เมื่อวันอาทิตย์ที่ผ่านมา โดยตอนนี้ทางบริษัทเริ่มทดสอบรถยนต์นี้ในสภาพการจราจรของยุโรปแล้ว</p>\n<p>ตัวรถ ID Buzz AD มีเซนเซอร์ไลดาร์ 6 ตัว, เรดาร์ 11 ตัว และกล้องอีก 14 ตัวกระจายอยู่รอบคัน สามารถตรวจจับสิ่งต่าง ๆ รอบตัวรถได้มากกว่าที่คนขับรถนั่งขับบนที่นั่ง สำหรับระบบของ Argo AI ใช้เซนเซอร์และซอฟต์แวร์ในการทำให้คอมพิวเตอร์รับรู้ตัวรถได้อย่างรอบด้าน รวมถึงสามารถทำนายว่าคนเดิน, คนปั่นจักรยาน หรือรถยนต์จะทำอะไร และจะสั่งการให้เครื่องยนต์, เบรค และระบบบังคับเลี้ยวทำงานให้ปลอดภัยที่สุดเหมือนคนขับรถที่มีประสบการณ์</p>\n<p>สำหรับแผนทดสอบรถยนต์รุ่นใหม่ ทั้งสองบริษัทระบุว่าตอนนี้ได้เริ่มแผนการทดสอบที่ศูนย์พัฒนาของ Argo แล้วใน Neufahrn (ใกล้ ๆ มิวนิค) รวมถึงศูนย์ทดสอบขนาด 9 เฮกเตอร์ของ Argo ใกล้กับสนามบินมิวนิค โดยจะทดสอบตามสภาพการจราจรในยุโรป และยังมีศูนย์ทดสอบในสหรัฐฯ ด้วย ซึ่งแผนการเปิดตัวในเชิงพาณิชย์คาดว่าจะทำได้ภายในปี 2025</p>\n<p>ที่มา - <a href=\"https://techcrunch.com/2021/09/05/volkswagen-and-argo-ai-reveal-first-id-buzz-test-vehicle-for-autonomous-driving/\">TechCrunch</a></p>\n<p><img src=\"https://www.blognone.com/sites/default/files/externals/fbf9301aaf95d606ec51df5077e8d1ac.jpg\" /><br />\nภาพจาก Volkswagen</p>\n</div></div></div><div><div>Topics: </div><div><div><a href=\"/topics/volkswagen\">Volkswagen</a></div><div><a href=\"/topics/self-driving-car\">Self-Driving Car</a></div><div><a href=\"/topics/automobile\">Automobile</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9e7a1c2f3eb368448f96ddb0d507ce1005ed5ae9dd33e407dd96d82e777f443b","category":"Thai"}
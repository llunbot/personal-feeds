{"title":"ออสเตรเลียพบจำนวนคดีแอปดูดเงินปี 2022 ความเสียหายรวมกว่า 5,200 ล้านบาท คนร้ายหลอกซ้ำว่าหาเงินคืนได้","link":"https://www.blognone.com/node/133534","date":1682316524000,"content":"<div><div><div><p>กรรมการคุ้มครองผู้บริโภคออสเตรเลีย (Australian Competition and Consumer<br />\nCommission - ACCC) รายงานถึงเหตุการณ์หลอกลวงเงินในปี 2022 ครอบคลุมความเสียหายจากการล่อลวงทุกประเภท ตั้งแต่การหลอกลงทุน, หลอกให้รัก (แล้วโอนเงินให้), ไปจนถึงการหลอกติดตั้งแอปเพื่อให้คนร้ายเข้ามาดูดเงินออกจากบัญชีธนาคาร พบว่าความเสียหายยังคงเพิ่มขึ้นอย่างรวดเร็ว ยอดความเสียหายรวม กว่า 3,100 ล้านดอลลาร์ออสเตรเลีย รวมกว่า 500,000 คดี</p>\n<p>ประมาณครึ่งหนึ่งของยอดเสียหายเป็นการหลอกให้ลงทุน ยอดเสียหายสูงถึง 1,500 ล้านดอลลาร์ออสเตรเลีย และ remote access scam ที่คนร้ายเข้าควบคุมอุปกรณ์หรือพีซีของเหยื่อคิดเป็นความเสียหาย 229 ล้านดอลลาร์ออสเตรเลีย หรือประมาณ 5,200 ล้านบาท</p>\n<p>ACCC พบว่า 4 แนวรูปแบบการหลอกลวงการลงุทนที่มากขึ้น ได้แก่</p>\n<ul>\n<li>หลอกลงทุนพันธบัตร: คนร้ายหลอกว่าเป็นเข้าหน้าที่ธนาคารติดต่อเหยื่อว่าสามารถซื้อพันธบัตรความเสี่ยงต่ำได้ คนร้ายหลอกได้แนบเนียนขึ้น เว็บไซต์และเอกสารน่าเชื่อถือ รวมถึงไปสร้างรีวิวปลอมตามแพลตฟอร์มต่างๆ</li>\n<li>หลอกซื้อหุ้น IPO ปลอม: คนร้ายปลอมเป็นเจ้าหน้าที่บริษัทเพื่อหลอกว่าบริษัทกำลังเสนอขายหุ้นให้แก่บุคคลทั่วไป (IPO) โดยมักหลอกลวงเป็นบริษัทดัง หลายครั้งก็ตามน้ำไปกับการ IPO จริง</li>\n<li>หลอกให้รักแล้วชวนลงทุน: คนร้ายสานสัมพันธ์กับเหยื่อเป็นเวลานาน แล้วค่อยๆ ทำให้เชื่อว่าคนร้ายประสบความสำเร็จในการลงทุน จากนั้นจึงสอนให้เหยื่อไปลงทุนในแพลตฟอร์มลงทุนปลอมๆ</li>\n<li>บริการตามเงินคืนหลังถูกหลอก: เป็นแนวทางใหม่ที่คนร้ายจะหลอกเหยื่อที่เคยโดนหลอกแล้วซ้ำ คนร้ายจะติดต่อเหยื่อแล้วอ้างว่าติดตามเงินมาคืนได้ จากนั้นก็เก็บค่าธรรมเนียมแพงๆ</li>\n</ul>\n<p>เฉพาะ remote access scam หรือแอปดูดเงิน พบรายงาน 11,792 คดี ลดลง 24.9% จากปี 2021 แต่ความเสียหายกลับเพิ่มขึ้นเพราะ ยอดเสียหายแต่ละคดีเพิ่มขึ้นเฉลี่ย 32.6% ผู้เสียหายส่วนใหญ่เป็นหญิงสูงอายุที่ถูกหลอกว่าเจ้าหน้าที่บริษัทอินเทอร์เน็ตต้องการเข้ามาแก้ไขอินเทอร์เน็ตจึงเปิดให้คนร้ายเข้ามายังคอมพิวเตอร์</p>\n<p>ที่มา - <a href=\"https://www.accc.gov.au/system/files/Targeting%20scams%202022.pdf\">ACCC</a></p>\n<p><img alt=\"No Description\" src=\"https://www.blognone.com/sites/default/files/externals/b60c23623ede976a3f77fdb0adf6d841.png\" /></p>\n</div></div></div><div><div>Topics: </div><div><div><a href=\"/topics/scam\">Scam</a></div><div><a href=\"/topics/banking\">Banking</a></div><div><a href=\"/topics/australia\">Australia</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8e015b1b1584e232412caa36b4bd8abfdab1207606762e044c381f3858c6f831","category":"Thai"}
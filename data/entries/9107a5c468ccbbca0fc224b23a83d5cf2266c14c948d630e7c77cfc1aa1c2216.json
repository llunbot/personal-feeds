{"title":"กูเกิลจะให้ผู้มีอายุต่ำกว่า 18 ขอลบรูปตัวเองจาก Google Image ได้, จำกัด target ads ไปยังผู้เยาว์","link":"https://www.blognone.com/node/124160","date":1628646619000,"content":"<div><div><div><p>กูเกิลออกนโยบายและความสามารถใหม่เพื่อปกป้องความเป็นส่วนตัวผู้เยาว์หลายอย่าง มีผลทั้งบนแพลตฟอร์มหลักกูเกิล และ YouTube หลักๆ ที่สำคัญคือ เตรียมเปิดช่องทางให้ผู้ที่มีอายุต่ำกว่า 18 ปี ขอลบรูปภาพตัวเองออกจากผลการค้นหาบน Google Image และจะบล็อกการกำหนดเป้าหมายโฆษณาตามอายุ เพศ หรือความสนใจของผู้ที่มีอายุต่ำกว่า 18 ปี นโยบายนี้จะมีผลในอีกไม่กี่เดือนข้างหน้า</p>\n<p>ยังมีฟีเจอร์ใหม่ๆ เพื่อการปกป้องผู้เยาว์ที่กูเกิลจะนำมาใช้ในอนาคต ดังนี้</p>\n<ul>\n<li>คลิปของบัญชีผู้มีอายุ 13-17 ปีบน YouTube จะเพิ่มการตั้งค่าอัพโหลดแบบส่วนตัวเป็นค่าตั้งต้น แค่เฉพาะผู้ใช้และใครก็ตามที่พวกเขาเลือกดูเนื้อหาได้ หากต้องการให้คลิปเผยแพร่แบบสาธารณะก็สามารถมาตั้งค่าการมองเห็นทีหลังได้</li>\n<li>บัญชีผู้ใช้งานอายุต่ำกว่า 18 ปี บน Google Search ทางกูเกิลจะตั้งค่าให้เป็น SafeSearch (ฟังก์ชันที่ใช้กรองผลการค้นหาที่ไม่เหมาะกับเด็ก) เป็นค่าตั้งต้นสำหรับผู้เยาว์รายใหม่ที่สมัครเข้ามาใช้งาน รวมถึงจะนำมาใช้ใน Google Assistant ด้วย</li>\n<li>ผู้ใช้ที่อายุต่ำกว่า 18 ปีจะไม่สามารถเปิดประวัติตำแหน่งหรือ Location History ในการตั้งค่าบัญชีกูเกิลได้ ซึ่งฟังก์ชั่นนี้จะถูกปิดเป็นค่าตั้งต้นสำหรับทุกบัญชีอยู่แล้ว</li>\n<li>แอปพลิเคชั่นบน Google Play จะต้องเปิดเผยวิธีที่พวกเขาใช้ข้อมูลที่รวบรวมโดยละเอียดยิ่งขึ้น ทำให้ผู้ปกครองตัดสินใจได้ง่ายขึ้นว่าแอปนั้นเหมาะสำหรับบุตรหลานของตนหรือไม่ก่อนที่จะดาวน์โหลด</li>\n</ul>\n<p><img src=\"https://www.blognone.com/sites/default/files/externals/1d01ae582a878ab948c892281622df65.png\" /></p>\n<p>สำหรับฟังก์ชั่นเพื่อ digital wellbeing หรือสุขภาวะดิจิทัล ทางกูเกิลจะเพิ่มตัวกรองใหม่ที่อนุญาตให้บล็อกข่าวสาร พอดแคสต์ และเข้าถึงหน้าเว็บบนอุปกรณ์อัจฉริยะที่เปิดใช้งาน Google Assistant ส่วนบน YouTube จะเปิดการช่วยเตือนเวลาพักและเข้านอน รวมถึงปิดการเล่นอัตโนมัติ (autoplay) สำหรับผู้ใช้ที่อายุต่ำกว่า 18 ปี</p>\n<p>ที่มา - <a href=\"https://blog.google/technology/families/giving-kids-and-teens-safer-experience-online/?utm_source=feedburner&amp;utm_medium=feed&amp;utm_campaign=Feed%3A+blogspot%2FMKuf+%28The+Keyword+%7C+Official+Google+Blog%29\">กูเกิล</a></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/youtube\">YouTube</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9107a5c468ccbbca0fc224b23a83d5cf2266c14c948d630e7c77cfc1aa1c2216","category":"Thai"}
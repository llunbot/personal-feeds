{"title":"OpenAI สร้างชุดทดสอบเขียนโปรแกรม SWE-Bench Verified จ้างโปรแกรมเมอร์ทดสอบว่าเขียนโปรแกรมตามโจทย์ได้จริง","link":"https://www.blognone.com/node/141507","date":1724080924000,"content":"<div><div><div><p>OpenAI เปิดตัวชุดทดสอบปัญญาประดิษฐ์ SWE-Bench Verified ที่สร้างต่อจาก SWE-Bench ชุดทดสอบการเขียนโปรแกรมที่ได้รับความนิยมสูง โดยแก้ปัญหาคุณภาพของชุดข้อมูลเดิมที่อาศัยการกวาด GitHub Issue มาเป็นโจทย์ให้ปัญญาประดิษฐ์</p>\n<p>SWE-Bench อาศัยคำถามและชุดทดสอบซอฟต์แวร์เท่านั้น ในการทดสอบตัว AI จะมองไม่เห็นชุดทดสอบแต่เห็นเฉพาะปัญหา และต้องพยายามเขียนโปรแกรมให้รันผ่านชุดทดสอบให้ได้ แบบเดียวกับการสอบเขียนโปรแกรม แต่เป็นปัญหาจริงในการทำงาน</p>\n<p>ปัญหาคือชุดทดสอบนี้ไม่สมบูรณ์เพราะข้อมูลบางส่วนในปัญหากลับไม่ครบถ้วน คำถามกำกวม หรือบางทีชุดทดสอบก็มีปัญหา ทำให้ต่อให้ปัญญาประดิษฐ์เขียนโปรแกรมได้ดีก็ยังไม่สามารถทำโจทย์เหล่านั้นได้ ทาง OpenAI จ้างโปรแกรมเมอร์มืออาชีพมาตรวจคำถาม 500 ข้อใน SWE-Bench แล้วออกเป็นชุดทดสอบ SWE-Bench Verified ที่ยืนยันว่าได้รับการตรวจสอบว่ามีคุณภาพสูง สามารถแก้ปัญหาได้จริง พร้อมกับแยกระดับความยากของปัญหา โดยรวมใช้โปรแกรมเมอร์ 93 คน สร้างชุดข้อมูล 1,699 ชุด ผลการตรวจสอบพบว่าสเปคซอฟต์แวร์ไม่ครบถ้วน 38.3% และชุดทดสอบ 61.1% ระบุว่าซอฟต์แวร์มีบั๊กแม้จะทำงานถูกต้องแล้ว</p>\n<p>หลังจากนั้นทาง OpenAI ทดสอบ GPT-4o ด้วย SWE-Bench Verified แล้วพบว่าจำนวนปัญหาที่แก้ไขได้สูงขึ้นเป็น 33.2% จากเดิม 16% ใน SWE-Bench แสดงให้เห็นว่า GPT-4o มีความสามารถมากกว่าที่เคยเชื่อกัน หากเราสามารถแจ้งปัญหาได้ครบถ้วน อย่างไรก็ดีปัญหาที่แก้ไขได้ส่วนใหญ่เป็นปัญหาอย่างง่ายที่มนุษย์น่าจะใช้เวลาแก้น้ำกว่า 15 นาที สำหรับปัญหาที่ใช้เวลาเกิน 1 ชั่วโมงนั้นยังแก้ได้น้อยมาก สำหรับการวัดผลโดยรวมตอนนี้ Amazon Q Developer Agent ทำคะแนนได้สูงสุดถึง 38.8%</p>\n<p>ทาง OpenAI ชี้ว่าวงการปัญญาประดิษฐ์ควรลงทุนกับการวัดประสิทธิภาพของปัญญาประดิษฐ์ให้มากขึ้น</p>\n<p>ที่มา - <a href=\"https://openai.com/index/introducing-swe-bench-verified/\">OpenAI</a></p>\n<p><img alt=\"No Description\" src=\"https://www.blognone.com/sites/default/files/externals/95dd75087c41e227c5fe8a6e0c7dd531.png\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/llm\">LLM</a></div><div><a href=\"/topics/programming\">Programming</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ba1088fdd459104b07880a462d5cd951362680dd05c0b9a25933a26bcffd7976","category":"Thai"}
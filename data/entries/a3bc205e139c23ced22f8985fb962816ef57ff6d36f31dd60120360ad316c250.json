{"title":"ประธาน Square Enix เผยบริษัทจะนำ AI มาใช้ช่วยพัฒนาเกมมากขึ้น","link":"https://www.blognone.com/node/137462","date":1704250085000,"content":"<div><div><div><p>Takashi Kiryu ประธานบริษัท Square Enix คนปัจจุบันกล่าวในจดหมายปีใหม่ถึงนโยบายและวิสัยทัศน์ของบริษัทในปีนี้</p>\n<p>Takashi Kiryu กล่าวว่าบริษัทมีความตั้งใจนำ AI และเทคโนโลยีระดับสูงอื่น ๆ เข้ามาใช้ในทั้งการพัฒนาเนื้อหาและการวางจำหน่ายเกม ในระยะสั้นบริษัทมีเป้าหมายเพิ่มประสิทธิภาพในการพัฒนาเกมและการตลาดของบริษัท ในระยะยาวบริษัทหวังว่าจะใช้เทคโนโลยีเหล่านี้สร้างรูปแบบเนื้อหาใหม่ ๆ สำหรับผู้บริโภค และเชื่อว่านวัตกรรมทางเทคโนโลยี AI นี้สามารถเพิ่มโอกาสทางธุรกิจได้</p>\n<p>นอกจากนี้ Takashi ยังกล่าวถึง ChatGPT ช่วยกระตุ้นให้เกิดกระแส AI ได้อย่างรวดเร็ว ทำให้เห็นว่าการประยุกต์ของ AI ที่สร้างสรรค์ไม่จำเป็นต้องถูกจำกัดเพียงแค่ข้อความเท่านั้น และที่ผ่านมาเขาได้เห็นการเปิดตัวบรรดาบริการและเนื้อหาใหม่ ๆ อย่างรวดเร็วที่ขยาย AI ไปสู่หลายๆ ด้านรวมถึงภาพ วิดีโอ และเพลง โดย Takashi เชื่อว่า AI มีศักยภาพที่จะเปลี่ยนแปลงกระบวนการสร้างเกม รวมทั้งการเขียนโปรแกรมได้</p>\n<p>ก่อนหน้านี้ Naoki Hamaguchi ผู้กำกับร่วมของเกม Final Fantasy VII Remake เคยให้สัมภาษณ์นิตยสาร Edge ว่าตัวเกมมีการใช้ AI เข้ามาช่วยแอนิเมชั่นใบหน้าของตัวละคร และการลิปซิงค์ โดยอธิบายการทำงานว่า AI จะตัดสินว่าตัวละครแต่ละตัวจะต้องแสดงออกทางอารมณ์อย่างไรในระหว่างการสนทนาจากการตรวจจับอารมณ์ของบทสนทนาทุกบรรทัดในเกม</p>\n<p><img src=\"https://www.blognone.com/sites/default/files/externals/dae468c48aabb4716968de62801356a6.png\" /><em>รูปภาพคุณทาคาชิ คิริว ประธานบริษัท Square Enix คนปัจจุบัน</em></p>\n<p>ที่มา - <a href=\"https://www.hd.square-enix.com/eng/news/2024/html/a_new_years_letter_from_the_president_4.html\">Square Enix</a> via <a href=\"https://www.videogameschronicle.com/news/square-enixs-president-says-it-will-be-aggressive-in-applying-ai/\">VGC</a></p>\n</div></div></div><div><div>Topics: </div><div><div><a href=\"/topics/square-enix\">Square Enix</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a3bc205e139c23ced22f8985fb962816ef57ff6d36f31dd60120360ad316c250","category":"Thai"}
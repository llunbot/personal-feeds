{"title":"Facebook เพิ่มฟีเจอร์ใหม่ เน้นขายของในกลุ่ม แนะนำสินค้าง่ายขึ้น แอดมินตั้งร้านขายของได้","link":"https://www.blognone.com/node/125844","date":1636988253000,"content":"<div><div><div><p>Facebook เพิ่มฟีเจอร์ใหม่ให้กับระบบซื้อขายของในกลุ่ม ฟีเจอร์แรกคือร้านค้าของกลุ่ม (Shops in Groups) ให้แอดมินตั้งขายสินค้าบนเพจที่เชื่อมกับกลุ่มได้ โดยเน้นไปที่แอดมินอาสา และกลุ่มองค์กร</p>\n<p>กลุ่มที่ Facebook ยกมาเป็นตัวอย่างคือกลุ่ม OctoNation กลุ่มขององค์กรไม่แสวงหากำไรที่ให้ความรู้เกี่ยวกับปลาหมึกยักษ์ รายได้จากการขายของจึงถูกมอบให้องค์กรเพื่อให้ความรู้และสร้างรายได้ให้กับทีมงานที่เป็นทีมงานอาสา</p>\n<p>ยังไม่แน่ชัดว่าหากกลุ่มนั้นไม่ใช่กลุ่มการกุศล และไม่ใช่กลุ่มขององค์กรใดองค์กรหนึ่ง แต่เป็นกลุ่มสนทนาสาธารณะ การให้แอดมินตั้งร้านขายสินค้าในกลุ่มได้ จะกลายไปเป็นช่องทางหาเงินเข้ากระเป๋าของแอดมินเองคนเดียวหรือไม่ คงต้องติดตามผลที่จะเกิดต่อไป</p>\n<p><img src=\"https://www.blognone.com/sites/default/files/externals/4292241ad138f0e3590f7fff166b16ec.jpg\" /></p>\n<p>อีกฟีเจอร์คือการเพิ่มระบบแนะนำสินค้าในกลุ่ม (Product Recommendations in Groups) ที่จะนำลิงก์ซื้อสินค้ามาแสดงเมื่อมีผู้แนะนำ โดยผู้ใช้จะสามารถแท็กสินค้า เช่นสกินแคร์ เครื่องสำอางค์ หรืออื่นๆ ในกลุ่มเพื่อลิงก์ไปซื้อได้ทันที หลังจากนั้น Facebook จะนำสินค้าที่ถูกพูดถึงบ่อยครั้ง (Top Product Mentions) มาแสดงไว้ในนิวส์ฟีด เพื่อให้สมาชิกกลุ่มซื้อสินค้าที่ถูกแนะนำบ่อยๆ ได้ง่ายขึ้น</p>\n<p>อีกฟีเจอร์ที่กำลังอยู่ในการทดสอบคือการไลฟ์ขายสินค้า Live Shopping for creators ที่ทำให้การร่วมงานระหว่างแบรนด์กับอินฟลูเอนเซอร์ (หรือที่ Facebook เรียกว่า Creators) ทำได้ง่ายขึ้น ไม่ต้องเลือกไลฟ์บนช่องทางเดียว และใช้การแชร์ หรือการโพสต์บอกให้คนไปดูอีกเพจหนึ่งอีกต่อไป เพราะฟีเจอร์ใหม่ที่กำลังทดสอบนี้ จะทำให้ผู้ใช้สามารถไลฟ์ขายของได้พร้อมกันทั้งบนเพจของตัวเองและเพจแบรนด์</p>\n<p>ที่มา - <a href=\"https://about.fb.com/news/2021/11/shop-with-groups-creators-and-friends/\">Facebook</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/meta\">Meta</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8e248357980b74bac529825bc958e8470854b450601d677d708b2c0a6d3d0845","category":"Thai"}
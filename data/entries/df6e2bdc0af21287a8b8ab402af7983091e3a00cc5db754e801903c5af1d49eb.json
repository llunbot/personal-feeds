{"title":"Digital Foundry เผยสเปกละเอียดของ Switch 2, ชิปคัสตอม T239, จีพียู Ampere, แรม 12GB","link":"https://www.blognone.com/node/146413","date":1747274049000,"content":"<span>Digital Foundry เผยสเปกละเอียดของ Switch 2, ชิปคัสตอม T239, จีพียู Ampere, แรม 12GB</span>\n\n  <div>\n    <div>Body</div>\n              <div><p>Digital Foundry ช่องเกม-ฮาร์ดแวร์สายลงรายละเอียดทางเทคนิค ยืนยันสเปกของ Nintendo Switch 2 อย่างละเอียด ซึ่งตรงตาม <a href=\"https://www.blognone.com/node/146331\">สเปกจากบอร์ดของ Switch 2 ที่หลุดมาก่อนขายจริง</a></p>\n<p>ตัวชิปของ Switch 2 เป็นชิปรุ่นคัสตอมของ NVIDIA ที่ใช้รหัส T239 มีรายละเอียดดังนี้</p>\n<ul>\n<li>ซีพียู Arm Cortex A78C จำนวน 8 คอร์ (ระบบจอง 2 คอร์, เกมใช้ได้ 6 คอร์) คล็อคสูงสุด 1.7GHz, ทำงานที่ 1101MHz ในโหมดปกติ และ 998MHz ในโหมด docked</li>\n<li>จีพียู Ampere จำนวน 1536 CUDA core, คล็อคสูงสุด 1.4GHz, ทำงานที่ 561MHz ในโหมดปกติ และ 1007 MHz ในโหมด docked</li>\n<li>แรม 12GB (ระบบจอง 3GB, เกมใช้ได้ 9GB) 128-bit LPDDR5</li>\n</ul>\n<p>Digital Foundry ยังข้อสังเกตว่าชิป T239 ถือเป็นชิปคัสตอมจริงๆ เพราะไม่ค่อยเหมือนชิปตัวอื่นของ NVIDIA เท่าไรนัก ต่างจากตอน Switch 1 ที่นำเอา Tegra X1 มาดัดแปลงเพิ่มเล็กน้อย</p>\n<p>ซีพียูเป็น ARMv8 64-bit ไม่รองรับ 32-bit แล้ว มีชุดคำสั่งขยายด้านการเข้ารหัสข้อมูลเพิ่มเข้ามา, แคช L1 ขนาด 64K+64K (instruction+data), แคช L2 แยกแต่ละคอร์ 256K, แคช L3 ขนาด 4MB แชร์ร่วมกัน สิ่งที่น่าสนใจคือคล็อคซีพียูในโหมดพกพากลับเยอะกว่าโหมด docked ซึ่งยังเป็นปริศนาอยู่ว่าทำไมเป็นอย่างนี้</p>\n<p>จีพียูเป็น Ampere สถาปัตยกรรมเดียวกับ GeForce RTX 30 ไม่ได้ลดรูปหรือตัดทอนใดๆ, ประสิทธิภาพ 3.072 TFLOP ในโหมด docked และ 1.71 TFLOP ในโหมดพกพา, รองรับ ray tracing ที่ 20 gigaray ในโหมด docked และ 10 gigaray ในโหมดพกพา แม้ตอนนี้ยังไม่มีเกมของ Switch 2 ที่โชว์การใช้ ray tracing ออกมาก็ตาม (มีแต่ <a href=\"https://www.blognone.com/node/145974\">Cyberpunk 2077 ประกาศรองรับ DLSS</a> แต่ไม่พูดถึง ray tracing)</p>\n<p>Switch 2 ยังมีชิป file decompression engine (FDE) ช่วยแบ่งเบาภาระการขยายไฟล์ที่บีบอัดเอาไว้ ออกจากงานของซีพียู ฮาร์ดแวร์ปรับแต่งมาสำหรับฟอร์แมต LZ4 ที่ใช้งานอยู่แล้ว</p>\n<p>Digital Foundry ยังชี้ประเด็นว่า<a href=\"https://www.blognone.com/node/145624\">ฟีเจอร์ Game Chat ที่นินเทนโดใช้เป็นจุดขายของ Switch 2</a> จะแย่งทรัพยากรของเครื่อง ซึ่งนินเทนโดก็เตรียมเครื่องมือให้นักพัฒนาเกมทดสอบการรันเกมพร้อมกับเปิด Game Chat ไปด้วย ว่าส่งผลกระทบมากแค่ไหน</p>\n<p>ที่มา - <a href=\"https://www.eurogamer.net/digitalfoundry-2025-nintendo-switch-2-final-tech-specs-and-system-reservations-confirmed\">Eurogamer</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Thu, 05/15/2025 - 08:54</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"df6e2bdc0af21287a8b8ab402af7983091e3a00cc5db754e801903c5af1d49eb","category":"Thai"}
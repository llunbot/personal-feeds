{"title":"ส่องสถาปัตยกรรมเงินดิจิทัลธนาคารกลางฮ่องกง กับกระบวนการออกแบบที่ยังต้องหาคำตอบ","link":"https://www.blognone.com/node/125205","date":1633931946000,"content":"<div><div><div><p>เงินดิจิทัลที่ออกโดยธนาคารกลาง (central bank digital currency - CBDC) เป็นข่าวอย่างต่อเนื่องนับแต่ธนาคารกลางของจีนผลักดันหยวนดิจิทัล และทดลองไปแล้วหลายต่อหลายครั้ง ธนาคารกลางของชาติต่างๆ ทั่วโลกเริ่มเข้ามาศึกษาความเป็นไปได้ และประโยชน์ของการสร้าง CBDC ขึ้นมา แม้จะมีเอกสารจำนวนมากแต่ก็มักเป็นการกำหนดกรอบการออกแบบคร่าวๆ ของ CBDC เท่านั้น ที่ผ่านมามีการเปิดเผยน้อยมากว่า CBDC มีการทำงานภายในเป็นอย่างไร แต่สัปดาห์ที่ผ่านมาธนาคารกลางฮ่องกง (Hong Kong Monetary Authority - HKMA) ก็ออก<a href=\"https://www.hkma.gov.hk/media/eng/doc/key-functions/financial-infrastructure/e-HKD_A_technical_perspective.pdf\">รายงานด้านเทคนิคของ e-HKD เงินฮ่องกงดอลลาร์แบบดิจิทัล</a> โดยเอกสารระบุถึงทางเลือกต่างๆ ของการออกแบบ CBDC ที่ธนาคารกลางจะต้องเลือกก่อนใช้งานจริง</p>\n<p>ตัวเลือกตัวแรกที่ HKMA เลือกคือรูปแบบของการบันทึกบัญชีที่โลกเงินดิจิทัลมี 2 รูปแบบ คือ</p>\n<ol>\n<li>แบบดุลบัญชี (account balance) ที่ใช้งานใน Hyperledger Fabric และ Enterprise Ethereum</li>\n<li>แบบเงินคงเหลือ (unspent transaction output - UTXO) ที่ใช้ใน Corda</li>\n</ol>\n<p>โดยทั่วไปแล้วความปลอดภัยของทั้งสองแบบไม่ต่างกันนัก หากโหนดยืนยันรายการ (validating node) กลายเป็นผู้ร้ายเสียเองก็จะเปิดทางให้คนร้ายใช้เงินเกินที่มี (double spending) ได้ แต่ HKMA ระบุว่ารูปแบบ UTXO นั้นสามารถตรวจพบการจ่ายเงินเกินได้ง่ายกว่า หากเปิด ledger ให้ทุกคนช่วยตรวจสอบ</p>\n<p><img src=\"https://www.blognone.com/sites/default/files/externals/d150d5d7a7872ecb4db9cc11818a6f29.jpg\" /></p>\n<p>ระบบ CDBC ในภาพรวมนั้นจะถูกแบ่งออกเป็นสองชั้น (2-tier) สำหรับธนาคารกลางออกเงินให้กับธนาคาร และธนาคารนำ CDBC ไปให้ผู้ใช้รายย่อยใช้งาน โดยไม่ว่าจะใช้รูปแบบการบันทึกบัญชีอย่างไร ก็ต้องมีกระบวนการให้แน่ใจว่าธนาคารวางเงินในบัญชีผู้ใช้เท่ากับเงินที่มี เอกสารของ HKMA แสดงให้เห็นว่าการบันทึกแบบ UTXO ทำให้การตรวจสอบเงินข้ามวงระหว่างธนาคารและวงสำหรับรายย่อยนั้นทำได้ง่าย เพราะผู้ใช้รายย่อยสามารถตรวจสอบที่มาของเงินจาก UTXO ที่ออกโดยธนาคารกลางได้ แต่ไม่ว่าระบบการเก็บข้อมูลใน ledger จะเป็นอย่างไร ผู้ใช้รายย่อยจะเห็นตัวเลขในบัญชีเหมือนธนาคารทุกวันนี้</p>\n<p><img src=\"https://www.blognone.com/sites/default/files/externals/01cb720549adcf9a7eea411d9bf1b950.jpg\" /></p>\n<p>ตัวเลือกต่อมาที่ HKMA ต้องเลือกคือกระบวนการเก็บข้อมูลของธนาคาร ว่าธนาคารจะเก็บข้อมูลทั้งหมด โดยหากธนาคารทุกแห่งเห็นข้อมูลบัญชีทั้งหมดก็จะสามารถไล่ดูว่าเงินของผู้ใช้ใดมาจากบัญชีใดบ้าง แม้บัญชีนั้นจะไม่ใช่ลูกค้าของธนาคารเลยก็ตามที อย่างไรก็ดีการออกแบบอาจจะเลือกให้ข้อมูลภาพรวมอยู่ที่ validator เท่านั้น และข้อมูลที่ธนาคารเห็นจะมองเห็นเพียงแค่บัญชีของลูกค้าตนเองเท่านั้น</p>\n<p><img src=\"https://www.blognone.com/sites/default/files/externals/735c5862f22a9c47ae1a324cdfd14629.jpg\" /></p>\n<p>ตัวเลือกการใช้กุญแจสาธารณะ เป็นตัวเลือกสำคัญในการรักษาความเป็นส่วนตัวของระบบ CBDC อีกเช่นกัน แม้ธนาคารกลางจะไม่เห็นข้อมูลระบุตัวตนของผู้ใช้ แต่ก็สามารถมองเห็นรายการโอนเงินทั้งหมดได้ หากในวันหนึ่งสามารถเชื่อมโยงระหว่างหมายเลขบัญชีกับตัวตนของเจ้าของบัญชีได้ก็จะทำให้เปิดเผยรูปแบบการใช้จ่ายได้ ทาง HKMA เสนอแนวทางเปลี่ยนกุญแจสาธารณะไปเรื่อยๆ ได้ โดยเข้าของบัญชีอาจจะเปิดบัญชีใหม่ที่ใช้กุญแจสาธารณะใหม่ได้อิสระ และโอนไปมาระหว่างบัญชีของตัวเองได้ ทำให้ในฐานข้อมูลที่ธนาคารกลางมองเห็นนั้นจะแยกไม่ออกระหว่างรายการโอนเงินระหว่างบุคคลและการโอนเงินของตัวเอง รวมถึงผู้ใช้สามารถสร้างกุญแจสาธารณะใหม่เพื่อรับโอนเงินจากบุคคลอื่นได้เรื่อยๆ เพื่อปกป้องความเป็นส่วนตัวในการรับเงิน ในกรณีที่มีคดีความและต้องการสอบสวนเส้นทางทางการเงิน ธนาคารที่ให้บริการก็ยังสามารถเปิดเผยตัวตนผู้ใช้และกุญแจสาธารณะที่เกี่ยวข้องทั้งหมดได้</p>\n<p>เอกสาร e-HKD ของ HKMA ครั้งนี้แม้จะมีรายละเอียดการออกแบบมากกว่าเงินดิจิทัลของธนาคารกลางแห่งอื่นๆ แต่ก็ยังเป็นการตั้งคำถามต่อการออกแบบเงินดิจิทัลที่ออกโดยธนาคารกลาง แม้จะมีการทดสอบในวงจำกัดกันเรื่อยๆ แล้ว แต่การออกแบบที่ยังมีจุดที่ต้องตัดสินใจอีกหลายจุดก็น่าจะทำให้เงินดิจิทัลเหล่านี้มีการปรับเปลี่ยนไปอีกมากก่อนจะที่จะใช้งานจริงเป็นวงกว้างในอนาคต</p>\n</div></div></div><div><div>Topics: </div><div><div><a href=\"/topics/hong-kong\">Hong Kong</a></div><div><a href=\"/topics/banking\">Banking</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d821754b6fc7770ae2abc91d8a1c6821e8f479e3690da2fad28baa07dcf02457","category":"Thai"}
{"title":"คำสั่งแบน Apple Watch Series 9 และ Ultra 2 ในอเมริกา มีผลแล้ว - Apple ยื่นอุทธรณ์อีกครั้ง","link":"https://www.blognone.com/node/137394","date":1703633352000,"content":"<div><div><div><p>คณะกรรมการการค้าของสหรัฐอเมริกา หรือ ITC ออกแถลงการณ์ห้ามแอปเปิลนำเข้า Apple Watch รุ่นที่มีปัญหาขายในสหรัฐอเมริกา มีผลตั้งแต่ 26 ธันวาคม 2023 เป็นต้นไป เนื่องจาก ITC พบว่าสินค้าละเมิดสิทธิบัตรของ Masimo สองรายการ ซึ่ง ITC ให้อำนาจรัฐบาลไบเดนเป็นเวลา 60 วัน จนถึง 25 ธันวาคม ในการระงับคำสั่ง แต่ตัวแทนของรัฐบาลไบเดนกล่าวว่าหลังจากปรึกษากับหลายฝ่าย ก็ตัดสินใจไม่ระงับคำสั่งนี้</p>\n<p>แอปเปิลได้<a href=\"https://www.blognone.com/node/137295\">ตัดสินใจหยุดขาย</a> Apple Watch Series 9 และ Apple Watch Ultra 2 สองรุ่นที่มีปัญหาในอเมริกาไปแล้ว ไม่กี่วันก่อนที่คำสั่งนี้จะมีผล นอกจากนี้แอปเปิลก็ยื่นอุทธรณ์<a href=\"https://www.blognone.com/node/137338\">ขอให้ชะลอคำสั่ง</a>แต่ถูกปฏิเสธไป</p>\n<p>ตัวแทนของแอปเปิลแถลงว่าบริษัทไม่เห็นด้วยกับคำสั่งดังกล่าว และได้ยื่นอุทธรณ์ต่อศาลรัฐบาลกลาง เพื่อสอบถามว่าศุลกากรจะกลับแนวทางหรือไม่หาก Apple Watch มีการออกแบบใหม่และไม่ละเมิดสิทธิบัตร รวมทั้งขอให้ระงับคำสั่งแบนชั่วคราวไปก่อนจนกว่าศาลจะมีข้อสรุป ซึ่งศาลจะออกคำตัดสินในวันที่ 12 มกราคม</p>\n<p>ด้านตัวแทนของ Masimo บอกว่าคำตัดสินของ ITC นี้ เป็นชัยชนะของระบบสิทธิบัตรสหรัฐ และกับลูกค้าในสหรัฐ</p>\n<p>ที่มา: <a href=\"https://www.cnbc.com/2023/12/26/apple-watch-import-ban-takes-effect-after-biden-administration-passes-on-veto.html\">CNBC</a> และ <a href=\"https://www.ustr.gov/about-us/policy-offices/press-office/press-releases/2023/december/ustr-statement-section-337-review\">USTR</a></p>\n<p><img src=\"https://www.blognone.com/sites/default/files/externals/e267a781ab5e4054ee30e47242cc709e.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/patent\">Patent</a></div><div><a href=\"/topics/itc\">ITC</a></div><div><a href=\"/topics/apple-watch\">Apple Watch</a></div><div><a href=\"/topics/apple-watch-ultra\">Apple Watch Ultra</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"30bae10f3e138622dd4df1d7051e3a515aea6b65520e0d09210dc188d2423cca","category":"Thai"}
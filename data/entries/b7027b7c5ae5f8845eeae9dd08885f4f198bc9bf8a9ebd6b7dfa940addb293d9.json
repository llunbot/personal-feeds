{"title":"เปิดตัว iPhone 16 Pro และ iPhone 16 Pro Max - ชิป A18 Pro - กล้องยกระดับอีกขั้น - แบตเตอรีจุขึ้น","link":"https://www.blognone.com/node/141924","date":1725913118000,"content":"<div><div><div><p>แอปเปิลเปิดตัวสมาร์ทโฟนพรีเมียมประจำปี iPhone 16 Pro และ iPhone 16 Pro Max ซึ่งลดพื้นที่ขอบจอทำให้หน้าจอแสดงผล OLED Super Retina XDR มีขนาดใหญ่ขึ้นมีขนาดใหญ่ขึ้นเป็น 6.3 นิ้ว และ 6.9 นิ้ว ตามลำดับ</p>\n<p>แบตเตอรีเป็นอีกจุดขายของ iPhone 16 Pro โดยแอปเปิลบอกว่าได้ความจุสูงสุดที่เคยทำมาของรุ่น Pro ข้อมูลในหน้าสเป็กบอกว่าเล่นวิดีโอต่อเนื่องได้สูงสุด 27 ชั่วโมง สำหรับ iPhone 16 Pro และ 33 ชั่วโมง สำหรับ iPhone 16 Pro Max แต่ถ้าดูวิดีโอผ่านสตรีมจะเป็น 22 และ 29 ชั่วโมง ตามลำดับ</p>\n<p><img alt=\"No Description\" src=\"https://www.blognone.com/sites/default/files/externals/de77fca4b426b81481fef543dd96311b.jpg\" /></p>\n<p>iPhone 16 Pro มีปุ่มควบคุมกล้อง Camera Control เหมือน <a href=\"https://www.blognone.com/node/141923\">iPhone 16</a> ในตำแหน่งล่างขวาเช่นกัน การควบคุมทำงานเหมือนกัน แต่ในอัปเดตซอฟต์แวร์ที่จะออกมาภายหลัง จะเพิ่มระบบชัตเตอร์ 2 ระดับ โดยเมื่อกดค้างเบาเหมือนใช้งานกล้องถ่ายรูป กล้องจะล็อกตำแหน่งโฟกัสวัตถุไว้ให้ นอกจากนี้ยังเรียกใช้งาน Visual Intelligence ที่สามารถถ่ายรูปสิ่งที่อยู่ตรงหน้าและได้ข้อมูลสถานที่-เพิ่มนัดหมาย-ค้นหาข้อมูล ได้ทันที</p>\n<p><img alt=\"No Description\" src=\"https://www.blognone.com/sites/default/files/externals/e40bc3111c114d4614006e625767a74a.jpeg\" /></p>\n<p>กล้องของรุ่น iPhone 16 Pro และ Pro Max ยังคงอัดสเป็กสำหรับงานสร้างสรรค์ของมืออาชีพ เริ่มที่ภาพนิ่ง เซ็นเซอร์อ่านข้อมูลเร็วขึ้น 2 เท่า ลดการหน่วงของชัตเตอร์, เลนส์อัลตร้าไวด์เพิ่มเป็น 48MP ทำให้ถ่ายภาพแบบ ProRAW และ HEIF ในโหมดมุมกว้างได้, ซูมออปติคัลได้ 5 เท่าทั้ง Pro และ Pro Max จากเดิมจำกัดที่ Pro Max และรองรับการถ่ายภาพ Spatial สำหรับใช้ใน Apple Vision Pro</p>\n<p>โหมดกล้องวิดีโอรองรับการถ่ายภาพ 4K 120fps ในโหมดวิดีโอปกติ และวิดีโอ Slo-mo สามารถปรับความเร็วได้ในแอป Photos โดยเพิ่มตัวเลือกความเร็วที่มากขึ้น นอกจากนี้ในหากเชื่อมต่อหน่วยความจำภายนอก ก็สามารถถ่ายวิดีโอ 4K 120fps แบบ ProRes และ Log ได้ สำหรับงานถ่ายวิดีโอมืออาชีพ</p>\n<p>การถ่ายวิดีโอได้เพิ่มระบบบันทึกเสียง เพื่อเลือกวิธีเก็บเสียงโดยรอบตามความต้องการใช้งาน เช่น In-Frame บันทึกเฉพาะเสียงจากบุคคลในภาพ, Studio Mix และ Cinematic Mix โดยทั้งหมดใช้อัลกอริทึมในการจำแนกเสียง</p>\n<p><img alt=\"No Description\" src=\"https://www.blognone.com/sites/default/files/externals/1655983f789cb5cbf9496e012d327e5b.jpeg\" /></p>\n<p>iPhone 16 Pro ได้เพิ่มความสามารถของ Voice Memos โดยบอกว่าแอปนี้ได้รับความนิยมในการบันทึกเพลงฉบับร่าง จึงเพิ่มเครื่องมือตัดแต่งเสียง หรือเพิ่มเลเยอร์เสียงเสริมจากที่บันทึกไว้ก่อนหน้านี้ เพื่อตอบโจทย์การใช้งาน</p>\n<p><img alt=\"No Description\" src=\"https://www.blognone.com/sites/default/files/externals/196aaf4bc4b43b5340e1817395b8e4b9.jpeg\" /></p>\n<p>iPhone 16 Pro และ iPhone 16 Pro มีตัวเลือก 4 สี ได้แก่ สีใหม่ ไทเทเนียมทะเลทราย (Desert), กับสามสีเดิมที่ชัดมากขึ้นคือ ไทเทเนียมดำ ไทเทเนียมธรรมชาติ และไทเทเนียมขาว ประเทศไทยได้เทียร์ 1 เปิดให้สั่งจองตั้งแต่วันศุกร์ที่ 13 กันยายน เวลา 19:00น. (เวลาประเทศไทย) และจะวางจำหน่ายตั้งแต่วันศุกร์ที่ 20 กันยายน ราคาเป็นดังนี้</p>\n<ul>\n<li><strong>iPhone 16 Pro</strong> 128GB 39,900 บาท 256GB 43,900 บาท 512GB 51,900 บาท 1TB 59,900 บาท</li>\n<li><strong>iPhone 16 Pro Max</strong> 256GB 48,900 บาท 512GB 56,900 บาท 1TB 64,900 บาท</li>\n</ul>\n<p>ที่มา: <a href=\"https://www.apple.com/newsroom/2024/09/apple-debuts-iphone-16-pro-and-iphone-16-pro-max/\">แอปเปิล</a></p>\n<p><img alt=\"No Description\" src=\"https://www.blognone.com/sites/default/files/externals/a098293fc126719c7bda0457bdab95ef.jpeg\" /></p>\n</div></div></div><div><div>Topics: </div><div><div><a href=\"/topics/iphone-16-pro\">iPhone 16 Pro</a></div><div><a href=\"/topics/apple\">Apple</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b7027b7c5ae5f8845eeae9dd08885f4f198bc9bf8a9ebd6b7dfa940addb293d9","category":"Thai"}
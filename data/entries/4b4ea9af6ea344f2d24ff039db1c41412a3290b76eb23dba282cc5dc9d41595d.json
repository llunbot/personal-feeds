{"title":"เปิดตัว Assassin’s Creed Shadows ญี่ปุ่นยุคโนบุนางะ ตัวเอกคู่ นินจาหญิง-ซามูไรแอฟริกัน","link":"https://www.blognone.com/node/139772","date":1715821157000,"content":"<div><div><div><p>Ubisoft เปิดตัว <strong>Assassin’s Creed Shadows</strong> เกมภาคหลักภาคใหม่ของซีรีส์ Assassin’s Creed โดยเนื้อเรื่องของภาคนี้เกิดขึ้นที่ญี่ปุ่นช่วงศตวรรษที่ 16 (Late Sengoku Period) ในยุคของโชกุนโอดะ โนบุนางะ</p>\n<p>ตัวเอกของภาคนี้มี 2 คน คือ นินจาหญิง Naoe ที่ถูกกองทัพของโนบุนางะฆ่าล้างหมู่บ้าน กับ Yasuke ซามูไรชาวแอฟริกันที่เป็นทาสของชาวโปรตุเกส ถูกจับขึ้นเรือมายังญี่ปุ่น และกลายเป็นซามูไรในสังกัดของโนบุนางะ (<a href=\"https://en.wikipedia.org/wiki/Yasuke\">Yasuke มีตัวตนจริงในประวัติศาสตร์ด้วย</a>) ทั้งสองคนจะต้องมาเจอกันโดยมีโนบุนางะเป็นแกนกลางของเรื่อง แต่การอยู่คนละฝั่งกันจึงมีมุมมองที่ต่างกัน</p>\n<p>Ubisoft บอกว่าเลือกใช้ตัวเอกเป็นนินจา+ซามูไร เพื่อสะท้อนความเป็นแฟนตาซีญี่ปุ่นที่แฟนๆ น่าจะอยากเห็น แต่การที่ทั้งคู่มีอาชีพต่างกัน เกมเพลย์จึงต่างกันไปด้วย โดย Naoe เป็นแนวลอบเร้นแฝงตัว ส่วน Yasuke เดินหน้าลุย ใช้พละกำลัง ที่เป็นจุดเด่นของคนแอฟริกัน</p>\n<p><img alt=\"No Description\" src=\"https://www.blognone.com/sites/default/files/externals/83145c08c127695eb2129669f4ca08cc.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/c6b302b3cc373d8cd522f572066eee59.jpg\" /></p>\n<p>การเลือกใช้ Yasuke เป็นตัวละครหลัก ยังให้มุมมองของ \"คนต่างชาติ\" (ซึ่งหมายถึงแฟนเกมที่ไม่ใช่คนญี่ปุ่น) มองเข้ามาสำรวจประเทศญี่ปุ่นในยุคนั้นว่าเป็นอย่างไร ทีมงานของ Ubisoft บอกว่า Yasuke เป็นบุคคลที่มีพื้นเพน่าสนใจ เพราะเป็นคนต่างชาติ หลุดมาญี่ปุ่นเพียงลำพัง แต่สามารถปรับตัวและกลายเป็นซามูไรคู่ใจคนอย่างโนบุนางะได้สำเร็จ ต้องมีดีอะไรบางอย่าง แต่การที่ข้อมูลทางประวัติศาสตร์ของเขาไม่ชัดเจนนัก ก็ยังเปิดช่องให้แต่งเรื่องเพิ่มเข้าไปได้ ซึ่ง Ubisoft เพิ่มความเชื่อมโยงกับตำนานของจักรวาล Assassin’s Creed เข้ามาด้วย</p>\n<p><img alt=\"No Description\" src=\"https://www.blognone.com/sites/default/files/externals/6524b44b87b17dfcc1e889c3c694789c.jpg\" /></p>\n<p>รูปแบบเกมเพลย์ของภาคนี้ยังมีของใหม่ๆ อย่างระบบฤดูกาล และการใช้แสง/เงาที่มีผลกับเกมเพลย์ โลกในเกมเป็นภาคเดินทางไปทั่วญี่ปุ่น มีธรรมชาติและสถานที่ต่างๆ ที่สวยงามรอให้ผู้เล่นสำรวจและค้นพบ</p>\n<p>ทีมพัฒนาหลักของภาคนี้คือ Ubisoft Quebec ที่มีผลงานทำภาค Odyssey มาก่อน ร่วมด้วยทีมของ Ubisoft ในโตเกียวและโอซาก้า และผู้เชี่ยวชาญด้านประวัติศาสตร์ญี่ปุ่นจำนวนมาก</p>\n<p>เกมมีกำหนดออก 15 พฤศจิกายน ลงทั้ง PS5, Xbox Series X|S, Amazon Luna, Mac, PC (Ubisoft Store และ Epic Games Store)</p>\n<p><img alt=\"No Description\" src=\"https://www.blognone.com/sites/default/files/externals/5283d94bf40920bca5da94f1c19e4362.jpg\" /></p>\n<p>ที่มา - <a href=\"https://news.ubisoft.com/en-gb/article/2LH4Ael4X1TlNJY3B3aYg5/assassins-creed-shadows-launches-november-15-features-dual-protagonists-in-feudal-japan\">Ubisoft</a></p>\n</div></div></div><div><div>Topics: </div><div><div><a href=\"/topics/assassin%E2%80%99s-creed\">Assassin’s Creed</a></div><div><a href=\"/topics/games\">Games</a></div><div><a href=\"/topics/ubisoft\">Ubisoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4b4ea9af6ea344f2d24ff039db1c41412a3290b76eb23dba282cc5dc9d41595d","category":"Thai"}
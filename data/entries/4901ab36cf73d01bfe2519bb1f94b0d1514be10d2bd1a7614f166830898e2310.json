{"title":"Instagram ประกาศพักโครงการ Instagram Kids ก่อน หลังถูกวิจารณ์อย่างหนัก","link":"https://www.blognone.com/node/124965","date":1632751595000,"content":"<div><div><div><p>Instagram ประกาศ \"หยุดพัก\" (pause) การพัฒนาโครงการ Instagram สำหรับเด็กอายุน้อยกว่า 13 ปี หรือ Instagram Kids ที่<a href=\"https://www.blognone.com/node/121770\">บริษัทเคยประกาศเมื่อต้นปี</a> โดย Adam Mosseri หัวหน้าฝ่าย Instagram ยืนยันว่าโครงการนี้เป็นสิ่งที่ควรทำ แต่ตอนนี้เลือกหยุดพักโครงการนี้ไปก่อน</p>\n<p>Mosseri ระบุว่ามีผู้วิจารณ์จำนวนมากว่าโครงการนี้ไม่เหมาะสม แต่เขาบอกว่าความจริงคือเด็กสมัยนี้อยู่ในโลกออนไลน์กันตั้งแต่อายุยังน้อย การพัฒนาแอปสำหรับช่วงอายุให้พ่อแม่ดูแลจึงดีกว่าวิธีที่เป็นอยู่ในปัจจุบัน</p>\n<p>เขายังยืนยันว่า Instagram สำหรับเด็กในความคิด คือทำมาให้เด็กวัย Tween (อายุ 10-12 ปี) ใช้งาน และไม่ได้มองไปยังกลุ่มเด็กอายุน้อยกว่านั้น โดยมีพ่อแม่ร่วมควบคุม แอปนี้จะไม่มีโฆษณา และคอนเทนต์ในนั้นก็ถูกคัดกรองแล้ว เขายังบอกว่าคนวิจารณ์มักมองไปที่กรณีเลวร้ายที่สุด ซึ่งบริษัทมีแนวทางสำหรับเรื่องเหล่านั้นแล้ว แต่มองว่าต้องใช้เวลาทำความเข้าใจกับสังคมอีกระยะหนึ่งก่อน</p>\n<p>ระหว่างนี้ Instagram จะเปลี่ยนมาพัฒนาเครื่องมือสำหรับผู้ปกครองในการดูแลการใช้งานของเด็กวัยรุ่น (13 ปีขึ้นไป) ซึ่งจะเปิดตัวในภายหลัง</p>\n<p>ช่วงหลายสัปดาห์ที่ผ่านมาสื่ออย่าง The Wall Street Journal ได้เผยแพร่งานวิจัยโดยระบุว่าเป็นการศึกษาของ Instagram เอง ซึ่งพูดถึงข้อเสียของ Instagram หลายอย่าง โดยเฉพาะกับผู้ใช้งานที่อายุน้อย ซึ่งเป็นเหตุผลให้ Instagram ออกมาประกาศข้างต้นนั่นเอง</p>\n<p>ที่มา: <a href=\"https://about.instagram.com/blog/announcements/pausing-instagram-kids\">Instagram</a> ผ่าน <a href=\"https://www.theverge.com/2021/9/27/22696039/facebook-instagram-kids-app-pause-development-criticism\">The Verge</a></p>\n<p><img src=\"https://www.blognone.com/sites/default/files/externals/6794f65887636cb66525abf971e8fa15.png\" /></p>\n<blockquote><div> <a href=\"https://www.instagram.com/tv/CUU3AM9AaIx/?utm_source=ig_embed&amp;utm_campaign=loading\" target=\"_blank\">\n<div>\n<div></div>\n<div>\n<div></div>\n<div></div>\n</div>\n</div>\n<div></div>\n<div></div>\n<div>\n<div> ดูโพสต์นี้บน Instagram</div>\n</div>\n<div></div>\n<div>\n<div>\n<div></div>\n<div></div>\n<div></div>\n</div>\n<div>\n<div></div>\n<div></div>\n</div>\n<div>\n<div></div>\n<div></div>\n<div></div>\n</div>\n</div>\n<div>\n<div></div>\n<div></div>\n</div>\n<p></p></a>\n<p><a href=\"https://www.instagram.com/tv/CUU3AM9AaIx/?utm_source=ig_embed&amp;utm_campaign=loading\" target=\"_blank\">โพสต์ที่แชร์โดย Adam Mosseri (@mosseri)</a></p>\n</div>\n</blockquote>\n</div></div></div><div><div>Topics: </div><div><div><a href=\"/topics/instagram\">Instagram</a></div><div><a href=\"/topics/kids\">kids</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4901ab36cf73d01bfe2519bb1f94b0d1514be10d2bd1a7614f166830898e2310","category":"Thai"}
{"title":"GitHub เปลี่ยนแนวทางสร้าง SDK ด้วยวิธี Code Generation จาก API แทนการใช้คนเขียน","link":"https://www.blognone.com/node/137520","date":1704523750000,"content":"<div><div><div><p>GitHub ประกาศออก SDK สำหรับเชื่อมต่อ GitHub API ด้วยแนวทางใหม่คือ Generated SDK</p>\n<p>เดิมที GitHub มี SDK สำหรับนักพัฒนา ใช้ชื่อว่า <a href=\"https://github.com/octokit/\">Octokit</a> รองรับภาษา JavaScript/TypeScript, C#/.NET, Ruby โดยใช้วิธีการพัฒนาตัว SDK แบบดั้งเดิม คือใช้โปรแกรมเมอร์ของ GitHub สร้างขึ้นมา</p>\n<p>ล่าสุด GitHub บอกว่าโลกเปลี่ยนไปแล้ว และต้องการใช้เครื่องมือ code generation สร้าง SDK ที่อิงกับ API ของ GitHub แทน เพื่อให้ได้ SDK ที่สอดคล้องกับ API เวอร์ชันล่าสุดเสมอ 100% ไม่ต้องใช้แรงมนุษย์มาปรับแก้ทุกครั้งไป ลดภาระทั้งการดูแลและการแก้บั๊กลง</p>\n<p>GitHub บอกว่าลองใช้เครื่องมือสร้าง SDK อัตโนมัติมาหลายตัว มาจบที่ <a href=\"https://github.com/microsoft/kiota\">Kiota ของไมโครซอฟท์เอง</a> (คนละทีมกับ GitHub) ซึ่งจะแปลง API ใน<a href=\"https://www.openapis.org/\">ฟอร์แมตมาตรฐาน OpenAPI</a> ออกมาเป็น SDK ในภาษาต่างๆ ให้อัตโนมัติ</p>\n<p>กรณีของ GitHub ใช้ฟอร์แมต OpenAPI อยู่แล้วจึงสามารถใช้ Kiota ได้ทันที เบื้องต้นมี SDK แบบใหม่ให้ลองใช้งาน 2 ภาษาคือ <a href=\"https://github.com/octokit/go-sdk\">Go</a> และ <a href=\"https://github.com/octokit/dotnet-sdk\">.NET</a> โดยยังมีสถานะเป็น alpha ก่อนค่อยๆ เปลี่ยนผ่าน SDK ภาษาอื่นสู่แนวทาง code generation ในระยะยาว</p>\n<p>GitHub ทิ้งท้ายไว้ว่า \"Not just code generation, a vision for the future\"</p>\n<p>ที่มา - <a href=\"https://github.blog/2024-01-03-our-move-to-generated-sdks/\">GitHub</a></p>\n<p><img alt=\"No Description\" src=\"https://www.blognone.com/sites/default/files/externals/6c46428fe0b12850a70d38ccfd7bdac2.jpg\" /></p>\n</div></div></div><div><div>Topics: </div><div><div><a href=\"/topics/github\">GitHub</a></div><div><a href=\"/topics/api\">API</a></div><div><a href=\"/topics/programming\">Programming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"50608f4da122a07ee173653d9a3c437d6ae0215420640a5054a994ab3f0c30d6","category":"Thai"}
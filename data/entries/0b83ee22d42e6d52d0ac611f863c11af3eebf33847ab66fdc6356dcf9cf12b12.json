{"title":"Valve แบนเกมที่มีส่วนใช้ AI สร้างออกจาก Steam อย่างเงียบ ๆ","link":"https://www.blognone.com/node/134614","date":1688115450000,"content":"<div><div><div><p>Valve เริ่มแบน และลบเกมที่มีส่วนที่ใช้ AI ช่วยสร้างออกจาก Steam อย่างเงียบ ๆ เพื่อป้องกันปัญหาเกี่ยวกับทรัพย์สินทางปัญญา และการลอกเลียนแบบ ถ้านักพัฒนาเกมอยากรอดจากการแบนเกมของ Valve จะต้องพิสูจน์ได้ว่าตนมีสิทธิ์ในทรัพย์สินทางปัญญานั้น ๆ ไม่ว่าเป็น รูปภาพ วิดีโอ หรือ อาร์ตเวิร์คต่าง ๆ ที่พบว่านำมาฝึก AI และมีส่วนในการนำมาใช้ในเกม</p>\n<p>คุณ <strong>Simon Carless</strong> อดีตเกมดีไซน์เนอร์ และผู้ร่วมก่อตั้งของ <strong>GameDiscoverCo</strong> เว็บไซต์รวมฐานข้อมูล และวิเคราะห์เกมสำหรับผู้พัฒนา พบข้อมูลนี้ใน <strong>Reddit</strong> หมวด <strong>r/aigamedev</strong> โดยมีผู้ใช้ชื่อ potterharry97 บอกว่าพวกเขาสร้างเกมที่มีเนื้อหาบางส่วนที่ใช้ AI ช่วยสร้าง และส่งไปให้ Steamworks Distibution Program ตรวจสอบ และพบข้อความตอบกลับจาก Valve ว่า “<em>เกมนี้ไม่สามารถวางจำหน่ายได้เนื่องจากนักพัฒนาไม่มีสิทธิ์อันชอบธรรม</em>”</p>\n<p>“<em>เกมของคุณมีเนื้อหาที่สร้างขึ้นจากปัญญาประดิษฐ์ที่ดูเหมือนจะอาศัยเนื้อหาที่มีลิขสิทธิ์ของบุคคลที่สาม เนื่องจากกฎหมายความเจ้าของศิลปะที่สร้างขึ้นโดย AI ยังไม่ชัดเจน เราจึงไม่สามาถวางจำหน่ายเกมของคุณที่มีเนื้อหาที่สร้างโดย AI ได้ เว้นแต่ว่าคุณจะสามารถยืนยันได้ว่าคุณเป็นเจ้าของสิทธิ์ใน IP ทั้งหมดที่ใช้ในเป็นข้อมูลในการฝึก AI เพื่อสร้างเนื้อหาในเกมของคุณ</em>” ข้อความเพิ่มเติมจาก Valve</p>\n<p>นอกจากนี้ Valve ยังบอกว่าผู้พัฒนาเกมมีโอกาสครั้งเดียวที่จะลบเนื้อหาที่ละเมิดออกแล้วส่งให้มาให้ทาง Valve ตรวจสอบ และหากผู้พัฒนาไม่ลบเนื้อหาในเกมที่ถูกสร้างโดย AI ตัวเกมจะถูกแบนทั้งหมด</p>\n<p>อย่างไรก็ตาม ผู้ใช้ potterharry97 ลบเนื้อหาส่วนที่ใช้ AI อย่างชัดเจนออกจากเกมไปแล้ว และส่งไปให้ Valve ตรวจสอบอีกครั้ง แต่ก็โดน Valve ปัดตก ต่อให้คุณ potterharry97 จะลบเนื้อหาที่สร้างโดย AI ทั้งหมดออกจากเกม หรือพยายามซ่อนไว้ก็ตาม โดย Valve บอกว่า “<em>ไม่แน่ใจว่าเทคโนโลยีของ AI ตัวนี้ มีสิทธิ์เพียงพอในการใช้ข้อมูลนี้หรือไม่</em>”  ซึ่งเจ้าตัวก็อ้างว่าพวกเขาอาจจะถูกปฏิเสธเพราะถูกตั้งธงว่าตัวเกมมีเนื้อหา AI เรียบร้อยแล้ว</p>\n<p><img alt=\"No Description\" src=\"https://www.blognone.com/sites/default/files/externals/88f48cbcfbd038727c8943b948d627ab.png\" /></p>\n<p>แม้ว่าดูเหมือนจะยุติธรรมที่ Valve พยายามพัฒนานโยบายเพื่อป้องกันไม่ให้เกิดการฟ้องร้องทรัพย์สินทางปัญญาภายหลัง แต่จนถึงตอนนี้กระบวนการของ Valve ดูเหมือนจะยุ่งเหยิงไม่น้อย เพราะก่อนหน้านี้ Valve ได้ปล่อยให้เกมที่สร้างโดย AI วางจำหน่ายอย่างเช่นเกม This Girl Does Not Exist ที่ระบุอย่างชัดเจนในคำอธิบายของตัวเกมใน Steam ว่า “งานศิลปะ, ตัวละคร, เนื้อเรื่อง และเสียงพากย์ทั้งหมด ถูกสร้างโดย AI”</p>\n<p>ที่มา - <a href=\"https://www.extremetech.com/gaming/valve-is-quietly-banning-steam-games-with-ai-produced-content\">Extreme Tech</a>, <a href=\"https://www.reddit.com/r/aigamedev/comments/142j3yt/valve_is_not_willing_to_publish_games_with_ai/\">Reddit</a></p>\n</div></div></div><div><div>Topics: </div><div><div><a href=\"/topics/steam\">Steam</a></div><div><a href=\"/topics/valve\">Valve</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0b83ee22d42e6d52d0ac611f863c11af3eebf33847ab66fdc6356dcf9cf12b12","category":"Thai"}
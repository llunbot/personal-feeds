{"title":"เผยอัตราการคืน Apple Vision Pro สูงกว่าค่าเฉลี่ยสินค้าอื่น Apple เล็กน้อย แต่ไม่น่ากังวล","link":"https://www.blognone.com/node/138260","date":1708308974000,"content":"<div><div><div><p>ก่อนหน้านี้เราเห็นข่าวคนที่ซื้อเฮดเซต Apple Vision Pro ตั้งแต่วันแรกจำนวนหนึ่ง <a href=\"https://www.blognone.com/node/138211\">นำสินค้ามาขอคืนเงิน</a>ตามกฏคืนสินค้าได้ภายใน 14 วัน แต่คำถามคือแล้วจำนวนที่นำมาคืนนั้นเยอะแค่ไหน?</p>\n<p>ฝั่งแอปเปิลย่อมไม่เปิดเผยข้อมูลตัวเลขนี้อยู่แล้ว จึงต้องหาคำตอบจากช่องทางอื่น ซึ่ง Mark Gurman แห่ง Bloomberg ไปรวบรวมมาแล้ว โดยใช้ทั้งข้อมูลจากร้าน Apple Store ในอเมริกาหลายสาขา พบว่าอัตราการคืนเครื่องนั้นอยู่ระหว่างตามค่าเฉลี่ยถึงสูงกว่าค่าเฉลี่ย (average to above average) เมื่อเทียบกับสินค้าแอปเปิลตัวอื่นที่เริ่มขายช่วงแรก Apple Store บางสาขามีคนนำเครื่องมาคืนวันละ 0-1 เครื่อง สาขาเล็กอาจไม่มีเลย แต่สาขาใหญ่ก็อาจสูงถึง 8 เครื่องในวันเดียว</p>\n<p>Gurman มองว่าตัวเลขนี้ไม่ได้สะท้อนว่าการคืนเครื่องที่เกิดขึ้น จะเป็นปัญหาใหญ่สำหรับแอปเปิล</p>\n<p>เขายังสัมภาษณ์ผู้ซื้อ Vision Pro ระดับแฟนบอยแอปเปิลจำนวนหนึ่ง ทั้งคนที่คืนเครื่องไปแล้วและคนที่จะใช้งานต่อไป พบว่าปัญหาที่หลายคนพบคล้ายกันคือ เฮดเซตหนักสำหรับการใช้งานต่อเนื่อง, แอปยังมีน้อย, การนำมาใช้ทำงานต่อจอเสมือน Mac ไม่ได้สะดวกขนาดนั้น และจอสว่างเกินไปทำให้สายตาล้าได้ บางคนบอกว่าเขาเข้าใจดีว่าสินค้าแอปเปิลรุ่นแรก มักไม่สมบูรณ์เป็นเรื่องปกติ iPhone รุ่นแรกก็ต่อ 3G ไม่ได้, iPad ทำมัลติทาสก์ไม่ได้, Apple Watch กันน้ำระดับเพียง IPX7 แต่ Vision Pro ดูมีสิ่งที่ต้องปรับปรุงอีกมากกว่าปกติ อย่างไรก็ตามภาพรวมนั้นทุกคนประทับใจกับเทคโนโลยีใน Vision Pro เพียงแต่มองว่ายังไม่ถึงเวลา</p>\n<p>สุดท้าย Gurman อ้างแหล่งข่าวที่เกี่ยวข้อง บอกว่าสำหรับคนที่รอ Vision Pro 2nd Gen นั้น ก็คงต้องรอนานหน่อย เพราะอย่างน้อย 18 เดือน แอปเปิลจึงจะมีรุ่นใหม่ออกมา</p>\n<p>ที่มา: <a href=\"https://www.bloomberg.com/news/newsletters/2024-02-18/apple-vision-pro-returning-3-500-device-over-comfort-lack-of-apps-and-price-lsrk88mq\">Bloomberg</a></p>\n<p><img src=\"https://www.blognone.com/sites/default/files/externals/1beb56a10e3bec521d2369ec9518f666.jpg\" /></p>\n</div></div></div><div><div>Topics: </div><div><div><a href=\"/topics/apple-vision-pro\">Apple Vision Pro</a></div><div><a href=\"/topics/apple\">Apple</a></div><div><a href=\"/topics/spatial-computing\">Spatial Computing</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d8b8d7f2c6b3b2f937d62a06c7f01989c0f27890b55b4489402bfee4a2cf5ca3","category":"Thai"}
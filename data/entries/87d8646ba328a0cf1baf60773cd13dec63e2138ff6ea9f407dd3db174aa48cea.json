{"title":"GOG เปิดตัวโครงการอนุรักษ์เกมเก่า GOG Preservation Program ให้รันได้บนพีซียุคปัจจุบัน","link":"https://www.blognone.com/node/143120","date":1731565170000,"content":"<div><div><div><p>ร้านขายเกมดิจิทัล GOG เปิดตัวโครงการอนุรักษ์เกมเก่า GOG Preservation Program ที่พยายามทำให้เกมพีซีเก่าๆ  สามารถรันได้บนพีซียุคปัจจุบัน เพื่อการันตีให้เกมสามารถนำมาเล่นได้อีกในอนาคต</p>\n<p>GOG บอกว่าเกมเก่าคลาสสิคโดยเฉพาะในยุค 90s ที่ยังไม่มีอินเทอร์เน็ต มักวางขายแล้วจบกันไปเลย ไม่มีปรับปรุงแก้ไขเพิ่มเติมอีก หลายครั้งบริษัทผู้พัฒนาเจ๊งหรือทีมแตกไปหมดแล้วด้วยซ้ำ แต่เกมเหล่านี้ยังมีคุณค่าทางจิตใตต่อผู้เล่นในยุคนั้นที่อยากกลับมาเล่นซ้ำ หรืออยากอนุรักษ์เกมเก่าเอาไว้</p>\n<p>โครงการ GOG Preservation Program เป็นการนำเกมคลาสสิคเหล่านี้มาปรับปรุงแก้ไข ลักษณะเดียวกับที่ชุมชนผู้เล่นมัก \"แฮ็ก\" โค้ดของเกมเพื่อแก้ไขบางอย่าง แต่กรณีของ GOG จะทำเพื่อให้เกมยังเล่นบนพีซี Windows 11 ในยุคปัจจุบันได้ เช่น เข้าไปปรับปรุงค่าการเรนเดอร์ของเกม แก้บั๊กที่ทำให้เล่นไม่ได้ ปรับให้เกมรองรับจอยยุคปัจจุบัน และรวบรวมเนื้อหาเสริม โบนัสคอนเทนต์ ชุดภาษาต่างๆ ของเกมนั้นให้ครบถ้วนเท่าที่เป็นไปได้ โดยไม่ยุ่งกับตัวเกมเพลย์ หรือปรับปรุงกราฟิก รีมาสเตอร์ใดๆ</p>\n<p>กระบวนการทั้งหมดทำโดยทีมของ GOG เองไม่ได้พึ่งพาคนนอก เป้าหมายเพื่อนำเกมมาขายบน GOG โดยยังคงนโยบายไม่ติด DRM เช่นเดิม</p>\n<p>เกมภายใต้โครงการ GOG Preservation Program ชุดแรกมีทั้งหมด 100 เกม และจะทยอยเพิ่มเข้ามาในอนาคต ตัวอย่างเกมในโครงการได้แก่ Diablo 1 (ภาคต้นฉบับ), Heroes of Might and Magic III, Resident Evil 1-3, Dungeon Keeper, Theme Hospital เป็นต้น</p>\n<p>ที่มา - <a href=\"https://www.gog.com/blog/the-gog-preservation-program/\">GOG</a></p>\n<p><img alt=\"No Description\" src=\"https://www.blognone.com/sites/default/files/externals/d81783d77307956f9339d353832141e5.png\" /></p>\n</div></div></div><div><div>Topics: </div><div><div><a href=\"/topics/gog\">GOG</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"87d8646ba328a0cf1baf60773cd13dec63e2138ff6ea9f407dd3db174aa48cea","category":"Thai"}
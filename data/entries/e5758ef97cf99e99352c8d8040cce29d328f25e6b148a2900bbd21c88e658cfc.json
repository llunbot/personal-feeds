{"title":"ผู้บริหารซัมซุงเผย: ชิปเมมเมรี่ HBM-PIM คืออนาคตสำหรับตลาด AI และ Autumotive ของบริษัท","link":"https://www.blognone.com/node/140415","date":1718519985000,"content":"<div><div><div><p>จากการเดินทางไปเยือนกรุงโซล เกาหลีใต้ของทีมงาน Blognone ในงาน <a href=\"https://www.blognone.com/node/140363\">Samsung AI Fam Tour</a> เรามีโอกาสได้ฟังการนำเสนอของ Justin Choi รองประธานและหัวหน้าทีม Security ของฝ่าย Mobile eXperience ของ Samsung Electronics ที่ว่าด้วยเรื่องของอนาคตในตลาด AI และรถยนต์ไร้คนขับ ในมุมของผู้ผลิตชิปเมมโมรี่ที่ซัมซุงเป็นเจ้าตลาด</p>\n<p>Choi บอกว่าในภาพใหญ่อุตสาหกรรมจะต้องการพลังประมวลผลมากขึ้นเรื่องๆ โดยเฉพาะจาก AI ซึ่งไม่ใช่แค่ฝั่งเซิร์ฟเวอร์ แต่รวมถึงฝั่ง edge อย่างอุปกรณ์ปลายทางด้วยเช่นกัน ไม่ว่าจะจากประเด็นเรื่องความเป็นส่วนตัวหรือความรวดเร็วในการตอบสนองของ AI ไปจนถึง รถยนต์ด้วย ที่แม้ตอนนี้รถไร้คนขับอาจจะอยู่ที่แค่เลเวล 3 (ขับด้วยตัวเองได้ แต่คนขับต้องพร้อมควบคุมตลอดเวลา) แต่วันหนึ่งเลเวล 4 และ 5 เป็นไปได้แน่นอน</p>\n<p><img alt=\"No Description\" src=\"https://www.blognone.com/sites/default/files/externals/f49408a57592256d2a6fc526ee4e1629.jpeg\" /><em>Justin Choice - Corporate Vice President and Head of Security Team, Samsung Electronics Mobile eXperience Division</em></p>\n<p>ดังนั้นสิ่งที่อุตสาหกรรมชิปจะต้องพัฒนาให้รองรับ ไม่ใช่แค่ CPU หรือ GPU แต่เป็นเรื่องของเมมโมรี่ด้วย ซึ่งซัมซุงเองก็ก็มี HBM (High-Bandwidth Memory) ที่ตอบโจทย์อุตสาหกรรมอยู่ และบริษัทจะลงทุนสำหรับการพัฒนาเทคโนโลยีไปจนถึงการผลิตชิป HBM เพิ่มด้วย</p>\n<p>อีกเทคโนโลยีที่ซัมซุงตั้งใจจะพัฒนาคือ Process-in-Memory (PIM) ที่เป็นการเพิ่มหน่วยประมวลผลเข้าไปในแรม เพื่อลดการพึ่งพาและการใช้พลังงานจาก CPU, GPU ลงบ้างจากการการนำ Programmable Computing Unit (PCU) ที่จะช่วยประมวลผลงาน AI บางส่วนเอามาใส่ไว้ในแรม</p>\n<p><img alt=\"No Description\" src=\"https://www.blognone.com/sites/default/files/externals/caa8aefbdb7f58207367a81862df0474.png\" /></p>\n<p>ในทางทฤษฎ๊ HBM-PIM จะช่วยเพิ่มประสิทธิภาพในการประมวลผล เทียบกับชิปเมมโมรี่ปัจจุบันถึง 4 เท่าและลดการใช้พลังงานลงได้ถึงราว 70% และแน่นอนว่าซัมซุงตั้งใจพัฒนา PIM เอาไปใส่ไว้ในชิปเมมโมรี่ทุกตลาดทั้งอุปกรณ์เคลื่อนที่, ดาต้าเซ็นเตอร์และ HPC ซึ่งเราน่าจะได้เห็นแรม HBM-PIM, GDDR-PIM และ LPDDR-PIM ออกสู่ตลาดในเร็ววันนี้</p>\n</div></div></div><div><div>Topics: </div><div><div><a href=\"/topics/samsung\">Samsung</a></div><div><a href=\"/topics/memory\">Memory</a></div><div><a href=\"/topics/semiconductor\">Semiconductor</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e5758ef97cf99e99352c8d8040cce29d328f25e6b148a2900bbd21c88e658cfc","category":"Thai"}
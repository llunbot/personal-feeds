{"title":"Microsoft Edge ลองทำโหมดปลอดภัยสุดๆ ปิดการทำงาน JIT เพื่อลดช่องโหว่","link":"https://www.blognone.com/node/124131","date":1628498571000,"content":"<div><div><div><p>ไมโครซอฟท์เขียนบล็อกอธิบายการทดลองสร้าง \"โหมดปลอดภัยสุดๆ\" (Super Duper Secure Mode) ของ Microsoft Edge โดยใช้แนวคิดสุดขั้วคือปิดการทำงานของ JIT (Just-In-Time Compilation) ในเอนจิน V8 ของ Chromium ไปเลย เพื่อลดพื้นที่ในการถูกโจมตี (attack surface)</p>\n<p>แนวคิดของไมโครซอฟท์คือ JIT ของ Chromium ซับซ้อนขึ้นเรื่อยๆ (<a href=\"https://www.blognone.com/node/70137\">ข่าวเก่า 1</a>, <a href=\"https://www.blognone.com/node/122909\">ข่าวเก่า 2</a>) เกิดบั๊กจำนวนมากขึ้นเป็นเงาตามตัว และหากดูสถิติช่องโหว่ความปลอดภัย (CVE) ของเอนจิน V8 หลังปี 2019 เป็นต้นมา มีช่องโหว่ที่เกี่ยวข้องกับ JIT คิดเป็นสัดส่วนสูงถึง 45% ของช่องโหว่ V8 ทั้งหมด</p>\n<p><img src=\"https://www.blognone.com/sites/default/files/externals/5753a5b03389c4c3315c14699e1206b3.png\" /></p>\n<p>การปิด JIT ไปเลยจึงเป็นวิธีแก้ไขง่ายๆ ที่ทำให้เบราว์เซอร์ปลอดภัยขึ้นมาก อย่างไรก็ตาม การปิด JIT ย่อมมีผลกระทบในมุมกลับที่ทำให้การประมวลผลจาวาสคริปต์ช้าลง</p>\n<p>แต่การทดสอบของทีม Edge พบว่ามันไม่ได้ช้าขนาดนั้น ถ้านำเบราว์เซอร์ที่ปิด JIT ไปรันเบนช์มาร์คอย่าง Speeometer 2.0 จะได้ผลช้าลงถึง 58% แต่ในการท่องเว็บทั่วๆ ไป พบว่าไม่รู้สึกมาก มีบางกรณีที่ได้ผลแย่ลง และบางกรณีมีผลดีขึ้นด้วยซ้ำ ขึ้นกับประเภทการใช้งานเว็บของผู้ใช้แต่ละคน</p>\n<p>ทีมงาน Edge บอกว่าจะทดลอง Super Duper Secure Mode ต่อไปอีกหลายเดือน เพื่อดูผลกระทบในมิติต่างๆ แต่ถ้าใครอยากลองเล่นก็สามารถทำได้จาก Edge Canary, Dev, Beta โดยเปิดโหมดนี้ในหน้า edge://flags ด้วย</p>\n<p><img src=\"https://www.blognone.com/sites/default/files/externals/00f27d46018a1aafcc3b8d5f163be48e.png\" /></p>\n<p><img src=\"https://www.blognone.com/sites/default/files/externals/6fbe5054a913de9e2e1b709670058474.png\" /></p>\n<p>ที่มา - <a href=\"https://microsoftedge.github.io/edgevr/posts/Super-Duper-Secure-Mode/\">Microsoft</a></p>\n</div></div></div><div><div>Topics: </div><div><div><a href=\"/topics/microsoft-edge\">Microsoft Edge</a></div><div><a href=\"/topics/browser\">Browser</a></div><div><a href=\"/topics/security\">Security</a></div><div><a href=\"/topics/chromium\">Chromium</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ec8889bce211614f907fe4e1155e9fb723f326b6ef8f4800541ebfa59da5f226","category":"Thai"}
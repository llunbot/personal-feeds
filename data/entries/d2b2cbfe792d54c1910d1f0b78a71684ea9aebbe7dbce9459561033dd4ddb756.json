{"title":"เบื้องหลัง Tensor G4 ของ Pixel 9 ดึงทีม DeepMind เข้ามาช่วยทำ รันโมเดล AI ตัวเต็มได้","link":"https://www.blognone.com/node/141479","date":1723871167000,"content":"<div><div><div><p>ในงานเปิดตัว Pixel 9 ของใหม่ที่กูเกิลไม่ได้พูดลงรายะเอียดมากนักคือชิป Tensor G4 ที่เป็นชิปคัสตอมเองรุ่นที่ 4 แล้ว สิ่งที่กูเกิลพูดในงานคือ Tensor G4 เป็นครั้งแรกที่ทีม DeepMind มาทำงานร่วมกับทีม Google Silicon โดยตรง เพื่อให้โมเดลปัญญาประดิษฐ์ทำงานได้ดีที่สุด</p>\n<p>เว็บไซต์ Tom's Hardware มีโอกาสสัมภาษณ์ตัวแทนจาก DeepMind และ Google Silicon เพื่อขยายความเรื่องนี้</p>\n<p>เป้าหมายของ Pixel 9 คือการเป็นสมาร์ทโฟนตัวแรกที่สามารถรันโมเดลตัวใหม่ Gemini Nano with Multi-Modality (รับอินพุตหลายแบบทั้งภาพ เสียง ข้อความ) ซึ่งพัฒนาไปอีกขั้นจาก <a href=\"https://www.blognone.com/node/139843\">Pixel 8 Pro ที่รัน Gemini Nano รุ่นปกติ</a> เพราะโมเดลนี้นำไปใช้กับฟีเจอร์ AI ใหม่ๆ อย่าง <a href=\"https://www.blognone.com/node/141397\">Call Notes และ Pixel Screenshots</a></p>\n<p><img alt=\"No Description\" src=\"https://www.blognone.com/sites/default/files/externals/1e961976f918762320529435346fa895.jpeg\" /></p>\n<p>โจทย์นี้ทำให้ทีมพัฒนาชิปต้องตอบสนองต่อความต้องการ และปรับแต่งชิปกับโมเดลไปพร้อมๆ กันในกระบวนการพัฒนา ผลคือโมเดลมีความสามารถสูงขึ้น 3 เท่า, มีอัตราเอาต์พุตของโมเดลที่ 45 tokens ต่อวินาที (นับตอนรันโมเดล Gemini Nano เวอร์ชันเต็ม ไม่ใช่เวอร์ชัน efficient ด้วย) สูงที่สุดในชิปมือถือตอนนี้ ในทางกลับกันสามารถประหยัดพลังงานได้มากกว่าเดิม 26%</p>\n<p>เมื่อนำชิปที่มีสมรรถนะประมวลผล AI สูงขึ้น มารวมกับการที่ Pixel 9 มีแรมมากขึ้น (12GB สำหรับรุ่นธรรมดา และ 16GB สำหรับรุ่น Pro) ความสามารถในการประมวลผล AI ของ Pixel 9 จึงสูงขึ้นมาก สามารถรันงาน AI พลังสูงๆ แบบ on-device ทั้งหมดได้ ฟีเจอร์ที่อ่อนไหวอย่าง Pixel Screenshots จึงไม่มีปัญหาเรื่องข้อมูลส่วนตัว เพราะไม่ต้องประมวลผลนอกเครื่อง</p>\n<p><img alt=\"No Description\" src=\"https://www.blognone.com/sites/default/files/externals/d4221440d5e91cc744d38f0c6832fc89.jpeg\" /></p>\n<p>ผลงานการรันโมเดล AI ของ Pixel 9 จึงเกิดจากทีมภายในของกูเกิล 4 ทีมคือ Android, Pixel, Google Silicon และ DeepMind ทำงานร่วมกัน</p>\n<p>นอกจากผลลัพธ์ด้าน AI แล้ว ในการใช้งานทั่วๆ ไป ประสิทธิภาพเรื่องการท่องเว็บดีขึ้น 20%, แอพรันได้เร็วขึ้น 17% และแบตเตอรี่อยู่ได้นานขึ้น 20%</p>\n<p>ทีม Google Silicon บอกว่าการวัดเบนช์มาร์คทำได้ยากขึ้นในวงการ AI เพราะรูปแบบงานไม่ตายตัว ถึงแม้มีเบนช์มาร์คอย่าง MMLU ที่นิยมแพร่หลาย แต่ก็เป็นการวัดค่าในเชิงวิชาการ ในขณะที่งานในโลกจริงๆ อาจต่างจากเบนช์มาร์คเหล่านี้อยู่เยอะ ในมุมของกูเกิลเริ่มเห็นการปรับแต่งชิปหรือโมเดลให้ทำคะแนน MMLU ให้สูงๆ แต่มันอาจไม่สะท้อนการใช้งานจริงมากนัก</p>\n<p>สเปกของชิป Tensor G4 เท่าที่รวบรวม (อย่างไม่เป็นทางการ) โดย <a href=\"https://www.androidauthority.com/google-tensor-g4-explained-3466184/\">Android Authority</a> ไม่น่าตื่นเต้นมากนัก ใช้คอร์มาตรฐานของ Arm อัพเกรดตามรอบปกติ คือ Cortex-X4 x1 + Cortex-A720 x3 + Cortex-A520 x4 (รวม 8 คอร์ น้อยลงกว่า <a href=\"https://www.blognone.com/node/134162\">Tensor G3 ที่มี 9 คอร์</a>ด้วยซ้ำ) ส่วนจีพียูน่าจะเป็น Mali-G715 ตัวเดิมของ Tensor G3</p>\n<p>ที่มา - <a href=\"https://www.tomsguide.com/phones/google-pixel-phones/exclusive-how-the-tensor-g4-chip-inside-the-pixel-9-could-redefine-the-ai-phone\">Tom's Hardware</a></p>\n</div></div></div><div><div>Topics: </div><div><div><a href=\"/topics/google-tensor\">Google Tensor</a></div><div><a href=\"/topics/google-pixel-9\">Google Pixel 9</a></div><div><a href=\"/topics/deepmind\">DeepMind</a></div><div><a href=\"/topics/cpu\">CPU</a></div><div><a href=\"/topics/processor\">Processor</a></div><div><a href=\"/topics/gemini\">Gemini</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d2b2cbfe792d54c1910d1f0b78a71684ea9aebbe7dbce9459561033dd4ddb756","category":"Thai"}
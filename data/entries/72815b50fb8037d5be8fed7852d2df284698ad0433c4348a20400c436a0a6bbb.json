{"title":"Lush แบรนด์ความงาม ปิดบัญชีโซเชียลมีเดีย ประท้วงผลเสียที่เกิดขึ้นต่อสุขภาพจิตผู้ใช้งาน","link":"https://www.blognone.com/node/125985","date":1637718252000,"content":"<div><div><div><p>ถือเป็นอีกความเคลื่อนไหวที่น่าสนใจของแบรนด์ที่มักใช้โซเชียลมีเดียเป็นช่องทางในการสื่อสารกับลูกค้า แต่ตัวโซเชียลมีเดียก็มีปัญหาไม่ว่าจะเป็นเรื่องความเป็นส่วนตัว ไปจนถึง Hate Speech โดย Lush แบรนด์ความงามที่สินค้ายอดนิยมคือสบู่บาธบอม จะปิดบัญชีโซเชียลใหญ่ทั้ง Facebook, Instagram, TikTok และ Snapchat จนกว่ามันจะปลอดภัยต่อผู้ใช้งาน</p>\n<p>Jack Constantine หัวหน้าฝ่ายดิจิทัลและผลิตภัณฑ์ที่ Lush กล่าวว่า โซเชียลมีเดียต้องยอมรับคามจริงว่ากำลังส่งผลกระทบต่อสุขภาพจิตผู้ใช้งาน ผ่านอัลกอริทึมที่แสดงเนื้อหาต่างๆ บนแพลตฟอร์ม ซึ่งทางบริษัทรู้ดีว่าการปิดโซเชียลส่งผลกระทบต่อยอดขาย ซึ่งบริษัทก็คาดหวังว่าจะนำยอดขายกลับคืนมาได้ เขายังตำหนิ Facebook ซึ่งเป็นเจ้าของ Instagram ที่ลบไทม์ไลน์ตามลำดับเหตุการณ์ออกจากแพลตฟอร์ม ทำให้โพสต์ถูกมองเห็นได้ยากขึ้น</p>\n<p>อย่างไรก็ตาม Lush จะยังคงช่องทาง Twitter และ YouTube ไว้</p>\n<p><img src=\"https://www.blognone.com/sites/default/files/externals/7009149cc278f5afbeb48169a82aa4e9.png\" /><br />\nภาพจาก Lush</p>\n<p>ปัจจุบัน Lush มีผู้ติดตาม 4 ล้านคนบน Instagram ในบัญชี Lush Cosmetics North America และ 1.2 ล้านคนบน Facebook และนโยบายใหม่นี้จะมีผลใน 48 ประเทศที่ Lush เข้าไปดำเนินการ</p>\n<p>Mark Constantine ผู้ร่วมก่อตั้ง Lush บอกว่า บริษัทหลีกเลี่ยงการใส่ส่วนผสมที่เป็นอันตรายในผลิตภัณฑ์ แต่โซเชียลมีเดียกลับก่อให้เกิดอันตรายแก่ผู้ใช้งาน และมันถึงเวลาแล้วที่บริษัทจะนำโซเชียลมีเดียออกจากส่วนผสม (take it out of the mix)</p>\n<p>ในแถลงการณ์ของบริษัทพูดถึงเหตุการณ์ Facebook ถูกแฉโดยอดีตพนักงานด้วย ที่พิสูจน์แล้วว่า Facebook รู้ว่าตัวเองมีอันตรายต่อผู้ใช้งานแต่เลือกที่จะเพิกเฉย ดังนั้น Lush จึงไม่รอให้มีกฎระเบียบที่ดี แต่จะหาช่องทางที่เหมาะสมในการสื่อสารกับลูกค้าต่อไป</p>\n<p>ที่มา - <a href=\"https://www.bbc.com/news/business-59380458\">BBC</a>, <a href=\"https://weare.lush.com/press-releases/lush-is-becoming-anti-social/\">Lush</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/instagram\">Instagram</a></div><div><a href=\"/topics/tiktok\">TikTok</a></div><div><a href=\"/topics/snapchat\">Snapchat</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"72815b50fb8037d5be8fed7852d2df284698ad0433c4348a20400c436a0a6bbb","category":"Thai"}
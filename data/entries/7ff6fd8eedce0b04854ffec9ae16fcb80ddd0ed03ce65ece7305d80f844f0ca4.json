{"title":"[อัพเดต: NVIDIA ชี้แจงแล้ว] God of War, Ghost of Tsushima อาจลงพีซี หลังมีชื่อในฐานข้อมูล GeForce Now","link":"https://www.blognone.com/node/124739","date":1631601345000,"content":"<div><div><div><p><strong>อัพเดต:</strong> เว็บไซต์ <a href=\"https://wccftech.com/nvidia-responds-to-geforce-now-database-leak-says-list-included-speculative-titles\">WCCFTech</a> ติดต่อไปถาม NVIDIA โดยตรง ได้ข้อมูลว่ารายชื่อที่หลุด มีไว้เพื่อทำการทดสอบภายในของ GeForce Now เท่านั้น ไม่เป็นการยืนยันหรือปฏิเสธการเปิดตัวของเกมใดๆ บนแพลตฟอร์ม</p>\n<p>DSOGaming รายงานว่ามีผู้ขุดฐานข้อมูลของบริการเกมสตรีมมิ่ง GeForce Now พบรายชื่อเกมจาก PlayStation เพียบ ทั้ง God of War, Ghost of Tsushima, Gran Turismo 7, Demon Souls Remake, Ratchet &amp; Clank หรือแม้แต่ Horizon Forbidden West ทำให้มีความเป็นไปได้ว่าเกมเหล่านี้อาจกำลังเตรียมลงพีซีในอนาคต และไม่ได้เป็นเกมเอ็กซ์คลูซีฟบน PlayStation แบบถาวรอีกต่อไป แม้เป็นเกมจากสตูดิโอของ Sony เอง</p>\n<p>ข่าวนี้มีความเป็นไปได้สูงหลัง Sony เน้นซื้อสตูดิโอด้านพอร์ตเกม เช่น Nixxes Software แถมยังประกาศว่า <a href=\"https://www.blognone.com/node/124688\">Uncharted Legacy of Thieves Collection จะลงพีซีหลังลง PS5 แน่นอน</a></p>\n<p><img src=\"https://www.blognone.com/sites/default/files/externals/f26dba4cae25227cbe459c9b60d02f26.jpg\" /></p>\n<p><a href=\"https://www.blognone.com/node/124618\">งบพัฒนาเกมที่สูงขึ้นเรื่อยๆ</a> ประกอบกับความเสี่ยงที่เกมจะไม่ประสบความสำเร็จ อาจเป็นอีกปัจจัยที่ทำให้ Sony ต้องการขายเกมให้ได้มากที่สุด โดยการขยายแพลตฟอร์มมาบนพีซีด้วย แม้จะตามมาทีหลังก็ตาม</p>\n<p>หลังจากนี้เราอาจได้เห็นเกมเอ็กซ์คลูซีฟแท้ๆ แบบไม่ใช่แค่ระยะเวลาหนึ่ง (time exclusive) น้อยลงมาก คงต้องติดตามดูว่าการเปลี่ยนแปลงนี้จะส่งผลกระทบกับยอดขายของเครื่องคอนโซลเช่น PS5 เองหรือไม่ เมื่อเกมเมอร์ที่มีพีซีที่ประสิทธิภาพสูง แค่รอไม่นาน ก็จะสามารถเล่นเกมเดียวกันกับชาว PS5 ได้แล้ว</p>\n<p><img src=\"https://www.blognone.com/sites/default/files/externals/720fd6d5c0d6ec9a8611ccec1e5791e8.png\" /><em>ภาพรายชื่อเกมในฐานข้อมูล GeForce Now จาก DSOGaming</em></p>\n<p>ที่มา - <a href=\"https://www.dsogaming.com/news/god-of-war-gran-turismo-7-ghost-of-tsushima-demons-souls-are-coming-to-pc-according-to-nvidia-geforce-now/\">DSOGaming</a></p>\n</div></div></div><div><div>Topics: </div><div><div><a href=\"/topics/god-of-war\">God of War</a></div><div><a href=\"/topics/ghost-of-tsushima\">Ghost of Tsushima</a></div><div><a href=\"/topics/playstation\">PlayStation</a></div><div><a href=\"/topics/geforce-now\">GeForce Now</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7ff6fd8eedce0b04854ffec9ae16fcb80ddd0ed03ce65ece7305d80f844f0ca4","category":"Thai"}
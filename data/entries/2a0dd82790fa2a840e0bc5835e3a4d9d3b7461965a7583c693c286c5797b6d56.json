{"title":"[ลือ] Apple เดินหน้าพัฒนา Search Engine แต่ยังไม่ชัดเจนว่าถึงระดับเพื่อแทนที่ Google หรือไม่","link":"https://www.blognone.com/node/136022","date":1696203497000,"content":"<div><div><div><p>Mark Gurman แห่ง Bloomberg ให้ข้อมูลเกี่ยวกับแอปเปิลผ่านจดหมายข่าวประจำสัปดาห์ Power On ตอนล่าสุดพูดถึงการพัฒนาเสิร์ชเอ็นจินสำหรับใช้ในผลิตภัณฑ์ต่าง ๆ ของแอปเปิล</p>\n<p>ประเด็นนี้สืบเนื่องจากช่วงสัปดาห์ที่ผ่านมา Eddy Cue ผู้บริหารฝ่ายธุรกิจ Services ของแอปเปิล ให้การต่อศาลในคดีกระทรวงยุติธรรมสหรัฐฯ ฟ้องกูเกิล เรื่องผูกขาดธุรกิจเสิร์ช ซึ่ง <a href=\"https://www.blognone.com/node/135943\">Cue บอกว่า</a>นอกจากกูเกิลให้ผลประโยชน์ต่อปีที่สูงแล้ว แอปเปิลเองก็ไม่มีตัวเลือกอื่นที่ดีกว่าการใช้กูเกิลเป็นเสิร์ชพื้นฐานต่อไป จากนั้นไม่กี่วันก็มีรายงานข่าวว่าในปี 2020 ไมโครซอฟท์<a href=\"https://www.blognone.com/node/135985\">เคยเสนอ</a>ให้แอปเปิลซื้อกิจการ Bing ไป แต่ดีลไม่เกิดขึ้น จึงอาจมีคำถามว่าแล้วทำไมแอปเปิลไม่ลองทำเสิร์ชเองบ้าง?</p>\n<p>Gurman บอกว่าแอปเปิลเองมีระบบเสิร์ชเอ็นจินเล็ก ๆ ใช้งานอยู่แล้วในแอปเช่น App Store หรือ Apple Maps แต่ก็มีแผนพัฒนาเสิร์ชเอ็นจินเพิ่มเติมอีก โค้ดเนมภายในว่า Pegasus โดย John Giannandrea หัวหน้าฝ่าย AI ที่ย้ายจากกูเกิลเป็นผู้ดูแลโครงการ เบื้องต้นจะนำไปใช้กับแอปต่าง ๆ รวมถึงใน Spotlight</p>\n<p>อย่างไรก็ตามข้อมูลของ Gurman ยังไม่ชัดเจนนักว่าแอปเปิลจะถึงขนาดเปลี่ยนมาใช้เสิร์ชเอ็นจินตนเองแทนที่กูเกิล หรือแม้แต่ Bing หรือไม่ แต่การที่แอปเปิลยังผลักดันการสร้างเสิร์ชเอ็นจินต่อไป ก็ช่วยเพิ่มประเด็นเวลาเจรจาต่อรองกับกูเกิล ให้ได้มูลค่าสูงต่อไปเช่นกัน หรือกรณีแย่ที่สุดหากคำตัดสินคดีกูเกิลผูกขาดธุรกิจเสิร์ช ออกมาทำให้แอปเปิลต้องยกเลิกการรับผลประโยชน์จากกูเกิล แอปเปิลก็มีแผนรองรับไว้แล้ว</p>\n<p>ที่มา: <a href=\"https://www.bloomberg.com/news/newsletters/2023-10-01/could-apple-replace-google-with-own-search-engine-it-s-possible-but-unlikely-ln7gywed\">Bloomberg</a></p>\n<p><img src=\"https://www.blognone.com/sites/default/files/externals/3bd6eb9fafe003cfe1ebd3e79e893571.png\" alt /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/search-engine\">Search Engine</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2a0dd82790fa2a840e0bc5835e3a4d9d3b7461965a7583c693c286c5797b6d56","category":"Thai"}
{"title":"Mobile Suit Gundam: Char’s Counterattack","link":"https://markpeak.net/mobile-suit-gundam-chars-counterattack/","date":1629538079000,"content":"<p>หลังดู <a href=\"https://markpeak.net/mobile-suit-gundam-hathaway/\">Gundam: Hathaway</a> เลยคิดถึงภาค Char’s Counterattack (CCA) จึงกลับมาย้อนดูใหม่</p>\n<p>ผมดูผ่าน Netflix แต่เพิ่งเห็นเหมือนกันว่า YouTube: Gundam Official เพิ่งเอามาให้ดูฟรีแบบเต็มเรื่อง เมื่อปลายเดือน ก.ค. 2021 นี้เอง</p>\n<p></p>\n<p>Char’s Counterattack เป็นภาคหลักภาคที่ 4 ของกันดั้มในจักรวาล UC (Universal Century) และเป็นภาคที่ขมวดปมการต่อสู้ของตัวละครหลัก อามุโร่-ชาร์ ที่ยืดเยื้อยาวนานมาตั้งแต่ภาคแรก</p>\n<p>ถ้าให้เรียงตามลำดับ timeline ในเรื่องคือ</p>\n<ul>\n<li>UC0079 – Gundam (TV) – One Year War</li>\n<li>UC0087 – Z Gundam (TV) – Gryps War</li>\n<li>UC0088 – ZZ Gundam (TV) – First Neo Zeon War</li>\n<li><strong>UC0093 – Char’s Counterattack (Movie) – Second Neo Zeon War</strong></li>\n<li>UC0096 – Gundam Unicorn (OVA) – Third Neo Zeon War</li>\n<li>UC0105 – <a href=\"https://markpeak.net/mobile-suit-gundam-hathaway/\">Gundam Hathaway</a> (Movie) – Mafty Incident</li>\n<li>UC0123 – <a href=\"https://markpeak.net/gundam-f91/\">Gundam F91</a> (Movie) – Crossbone Vanguard</li>\n<li>UC0153 – Gundam V (TV) – Cosmo Babylonia</li>\n</ul>\n<p>เนื้อเรื่องแบบสั้นๆ คือ หลังจาก ชาร์ อัสนาเบิ้ล ทายาทผู้สืบทอดจักรวรรดิซีออน หายสาบสูญไปในตอนจบ Z Gundam (และไม่ได้ปรากฎตัวในภาค ZZ)</p>\n<p>อีก 6 ปีถัดมา เขาก็กลับมาอีกครั้งโดยตั้งกองทัพ Neo Zeon ยุคที่สองขึ้นมาใหม่ (Neo Zeon ยุคแรกนำโดยฮามาน คาน จากภาค Z/ZZ) โดยได้รับการสนับสนุนจากชาวอวกาศ (spacenoids) ที่อาศัยอยู่ในโคโลนี</p>\n<p>อย่างไรก็ตาม Neo Zeon ยุคที่สองไม่ได้มีกองกำลังมากมายเหมือน Zeon ยุคแรก หรือแม้แต่ Neo Zeon ยุคแรก ยุทธศาสตร์ของชาร์จึงเป็นการสร้างความเสียหายให้กับโลกแทน ด้วยการผลักอุกกาบาต-ดาวเคราะห์น้อยให้ตกสู่โลก เกิดเป็น nuclear winter ที่โลกอาศัยอยู่ไม่ได้ ชาวโลก (earthnoids) ทุกคนต้องอพยพออกสู่อวกาศ ปลดล็อคความผูกพันของมนุษย์กับโลก เข้าสู่ยุค spacenoids ตามอุดมการณ์ของ Zeon Deikun พ่อของชาร์ผู้สร้าง Zeon</p>\n<p><img src=\"https://markpeak.net/wp-content/uploads/2021/08/char.jpg\" /></p>\n<p>หนังเปิดมาด้วยปฏิบัติการของชาร์ ในการผลักอุกกาบาต Fifth Luna ให้ตกสู่โลก ถล่มนครหลวงของสหพันธ์ที่เมืองลาซา ทิเบต ได้สำเร็จ แต่อุกกาบาตมีขนาดเล็กเกินไป เป้าหมายของชาร์คือการผลักดาวเคราะห์น้อย Axis (ที่ฝ่าย Neo Zeon ขับมาจากแถวๆ ดาวอังคารในภาค Z) ให้ตกสู่โลกตูมเดียวแล้วจบข่าว</p>\n<p>ฝ่ายสหพันธ์โลกเองก็แตกแยกและเต็มไปด้วยความฉ้อฉล ยังดีว่า ยังมีกองกำลัง Londo Bell ที่สืบทอดมาจากยุคก่อน (หลังจบสงครามในภาค ZZ) ที่นำโดยกัปตันไบร์ท โนอา และนักบินคู่บารมี อามุโร่ เรย์ มาคอยขัดขวางไม่ให้แผนของชาร์สำเร็จ</p>\n<p>กองกำลัง Londo Bell เองก็ไม่ได้ใหญ่โตเช่นกัน หน่วยอื่นๆ ของฝ่ายสหพันธ์ก็ไม่เข้ามาช่วยเหลือ (จนกระทั่งตอนท้ายๆ ของหนัง) ทำให้สงคราม Second Neo Zeon War เป็นสงครามแบบจำกัดวงเฉพาะการรบในอวกาศ ชิงอุกกาบาต-ดาวเคราะห์น้อยกัน (เหตุการณ์ทั้งหมดในเรื่องยาวประมาณ 15 วัน เทียบไม่ได้เลยกับสเกลสงครามอย่าง One Year War ในภาคแรก) แต่เดิมพันใหญ่หลวงกว่า คือเป็นการเดิมพันว่าโลกจะอยู่รอดได้หรือไม่</p>\n<p><img src=\"https://markpeak.net/wp-content/uploads/2021/08/char-amuro.jpg\" /></p>\n<p>ตัวละครหลักของกันดั้มภาคแรก 2 คนคือ อามุโร่และชาร์ กลับมาเป็นตัวละครหลักที่ต้องมาสู้กันอีกครั้ง (หลังจากภาค Z มาอยู่ฝ่ายเดียวกัน แต่เป็นตัวละครรอง และไม่มีบทใน ZZ ทั้งคู่) นอกจากเป็นสงครามระหว่างอุดมการณ์แล้ว ยังเป็นการวัดฝีมือขับหุ่นของทั้งสองคน และเป็นการต่อสู้ในเรื่องส่วนตัวด้วย (พูดภาษาชาวบ้านคือแย่งผู้หญิงกัน ฮา)</p>\n<p>นอกจากตัวละครหลักรุ่นเก่าแล้ว ภาค Char’s Counterattack ยังมีตัวละครรุ่นใหม่ เป็นวัยรุ่นเข้ามาอีก 2 คน ได้แก่ Quess Paraya นิวไทป์หญิง ลูกสาวของนายกรัฐมนตรีสหพันธ์ (ที่ไม่พอใจในตัวพ่อ) และ Hathaway Noa ลูกชายของกัปตันไบร์ท ที่บังเอิญพลัดหลงขึ้นมาบนอวกาศ</p>\n<p>(ธีมหลักอันหนึ่งของกันดั้มภาคหลักแทบทุกภาค คือ การจับพลัดจับผลูของเด็กวัยรุ่นที่ได้มาขับหุ่นรบโดยบังเอิญ ซึ่งภาคนี้ยังปฏิบัติตามธรรมเนียมนี้)</p>\n<p><img src=\"https://markpeak.net/wp-content/uploads/2021/08/quess.jpg\" /></p>\n<p>หุ่นยนต์หลักของภาคนี้คือ นิวกันดั้ม (ν Gundam ตั้งชื่อตามตัวอักษรกรีก) ของอามุโร่ และ Sazabi ของชาร์ ซึ่งหุ่นทั้งสองตัวผลิตโดย Anaheim Electronics เจ้าเดิม โดยมีเทคโนโลยีใหม่คือ ไซโคเฟรม (Psycoframe) ที่คิดค้นโดยชาร์ แต่แอบปล่อยผ่าน Ahaheim มาให้อามุโร่ใช้ด้วย เพื่อให้ศักยภาพของหุ่นเท่ากัน วัดกันที่ฝีมือจริงๆ ว่าใครชนะ (ซึ่งสุดท้ายอามุโร่ชนะ ฮา)</p>\n<p><img src=\"https://markpeak.net/wp-content/uploads/2021/08/nu-gundam.jpg\" /></p>\n<p>ไซโคเฟรม เป็นของใหม่ในจักรวาลกันดั้ม นับจากภาค Z/ZZ ที่มีไซโคมิว (<a href=\"https://gundam.fandom.com/wiki/Psycommu\">Psycommu</a>) อุปกรณ์ที่ทำให้มนุษย์แบบนิวไทป์ สามารถขับหุ่นด้วยความคิดและคลื่นสมองได้</p>\n<p>ปัญหาของไซโคมิวคืออุปกรณ์ควบคุมมีขนาดใหญ่ ห้องนักบินต้องใหญ่ หุ่นต้องใหญ่ตาม จึงมีเฉพาะในหุ่นขนาดใหญ่ (MA หรือ mobile armour ไม่ใช่ MS หรือ mobile suit)</p>\n<p>ไซโคเฟรม เป็นการลดขนาดไซโคมิวลง ให้สามารถฝังชิปสื่อสารขนาดเล็กลงในตัวหุ่น (เฟรมของหุ่น) ทำให้หุ่นขนาดเล็กสามารถควบคุมด้วยความคิดได้ เราจึงเห็นทั้ง ν Gundam และ Sazabi มีอุปกรณ์ฟันเนล ที่เคยมีเฉพาะในหุ่น MA เท่านั้น (ν Gundam ถือเป็นกันดั้มตัวแรกที่มีฟันเนลด้วย) แนวคิดของไซโคเฟรมจะถูกขยายผลต่อในภาค Unicorn ที่เหตุการณ์เกิดขึ้น 3 ปีหลังจากภาคนี้ (ร่างแปลงของ Unicorn Gundam ที่เป็นสีแดง ก็คือพลังของไซโคเฟรมเวอร์ชันอัพเกรดจากนี้)</p>\n<p><img src=\"https://markpeak.net/wp-content/uploads/2021/08/psycoframe.jpg\" /></p>\n<p>สุดท้าย สงครามในหนังภาค Char’s Counterattack จบลงด้วยชัยชนะของอามุโร่เหนือชาร์ (พร้อมทั้งคลายปริศนาว่า ชาร์มองลาล่าชูนเหมือนแม่ แต่ลาล่าดันไปชอบอามุโร่) ความตายของเควส (ที่จะส่งผลถึง Hathaway Noa ในอนาคตต่อไป) และตัวเอกทั้งสองคนคืออามุโร่และชาร์หายสาบสูญไป (MIA – missing in action ตามภาษาทหาร)</p>\n<p>ทุกอย่างเหมือนจะจบลงด้วยดีเป็นตำนาน จนกระทั่งเรามาเจอความพิสดาร อิหยังวะที่สุดในจักรวาลกันดั้ม เพราะอามุโร่สามารถ “ดัน” ไม่ให้ดาวเคราะห์น้อย Axis ตกสู่โลกด้วยพลังของไซโคเฟรม ซะอย่างนั้น!</p>\n<p>ตอนจบของ Char’s Counterattack ย่อมสร้างความขัดใจให้แฟนๆ กันดั้มที่ชอบสงครามหุ่นยนต์เรียลลิติกอย่างมาก (เถียงกันมาเป็น 30 ปีแล้ว) เพราะท่าอภินิหารไซโคเฟรม ทำให้กันดั้มกลายเป็นหุ่นอภินิหารไปเลย</p>\n<p>พร้อมคำอธิบาย (แบบแถๆ) ของผู้กำกับ Tomino ว่า “ไซโคเฟรมตอบสนองความต้องการของนักบินโมบิลสูทและคนบนโลก ที่ไม่อยากเห็น Axis ตกใส่โลก เลยกลายเป็น <em>คลื่นอันอบอุ่น</em> ไร้ความเกลียดชัง ดันให้ Axis ลอยไปทางอื่น” ซึ่งอ่านกี่ที ดูกี่รอบ ก็ตลกทุกที</p>\n<p><img src=\"https://markpeak.net/wp-content/uploads/2021/08/axis.jpg\" /></p>\n<p>นอกจากตอนจบแล้ว Char’s Counterattack ถือเป็นภาพยนตร์ที่ค่อนข้างใช้ได้ (ดีกว่า F91 มาก) งานภาพก็ถือว่าทำได้ดีเมื่อเทียบกับเทคโนโลยีของยุคสมัย ถือเป็นการปิดฉากตำนานการต่อสู้ของอามุโร่-ชาร์สักที</p>\n<p>ข้อเสียหลักๆ ของมัน (ถ้าไม่รวมเรื่องไซโคเฟรม) คือผู้ชมต้องมีพื้นความรู้ในจักรวาล UC (ที่ซับซ้อน) ถึงจะดูรู้เรื่อง, ตัวละครหลายตัวที่บุคลิกค่อนข้างแบน (เช่น Gyunei Guss นักบินตัวประกอบของภาคนี้), แรงจูงใจของชาร์ที่ดูไม่ค่อยสมเหตุสมผลนัก</p>\n<p>จุดเล็กๆ อันหนึ่งที่ผมชอบในหนังคือ ตัวละครเด่นอย่างชาร์ ที่เก่งทั้งบุ๋นและบู๊ ขับหุ่นก็เก่ง วางแผนก็เทพ เป็นนักการเมืองก็ได้ ชาติตระกูลยังเป็นทายาทของผู้สร้างอาณาจักร ย่อมมีคาริสม่าสูง มีผู้หญิงมาติดพันตลอดเวลา (ทุกภาค ภาคละหลายคน)</p>\n<p>ในภาคนี้ ชาร์มี Nanai Miguel สาวสวยที่เป็นทั้งผู้ช่วยและคนรัก แถมยังมี Quess สาวน้อยที่มาตามกรี๊ดวีรบุรุษ ซึ่งชาร์ก็ใช้วิธี manipulate ความสัมพันธ์เพื่อหลอกใช้งานทั้งคู่ ก่อนมาเฉลยในตอนท้ายว่า คนที่อยู่ในใจของเขาจริงๆ คือลาล่าซูน (จากภาคแรก) โดยที่มองเธอเป็น mother figure มากกว่าคนรัก สะท้อนให้เห็นว่าชายที่โดดเดี่ยวแบบเขา ต้องหนีตายมาจากฝ่ายซีออนที่ฆ่าพ่อแม่ ตั้งแต่เด็กๆ (เหตุการณ์อยู่ในภาค Origin) โหยหาความรักจากแม่ขนาดไหน ถือเป็นอีกด้านของวีรบุรุษสงครามหล่อเท่แบบชาร์ ที่เราไม่เคยเห็นมาก่อน</p>The post <a href=\"https://markpeak.net/mobile-suit-gundam-chars-counterattack/\">Mobile Suit Gundam: Char’s Counterattack</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"d945ed686ee51af2477a7ace03f4ddc9f5396adf99047a4ea83aaa00b38f70d9","category":"Thai"}
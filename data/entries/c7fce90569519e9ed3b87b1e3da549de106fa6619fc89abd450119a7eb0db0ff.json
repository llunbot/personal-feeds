{"title":"Pokemon Go รายได้ลดต่ำสุดในรอบ 5 ปี แต่ยังทำเงินเป็นอันดับ 12 ของเกมมือถือ","link":"https://www.blognone.com/node/133713","date":1683339809000,"content":"<div><div><div><p>บริษัทวิเคราะห์ข้อมูลแอพมือถือ Appmagic เผยแพร่อันดับเกมมือถือทำเงินสูงสุดของเดือนเมษายน 2023 อันดับหนึ่งยังเป็นของ Honor of Kings (102.9 ล้านดอลลาร์) ตามด้วยอันดับสอง Genshin Impact (87.8 ล้านดอลลาร์) และอันดับสาม Candy Crush Saga (84.3 ล้านดอลลาร์)</p>\n<p>ความน่าสนใจคือ Pokemon Go หลุดอันดับ Top 10 ไปแล้วเรียบร้อย ตอนนี้อยู่อันดับ 12 ทำเงิน 34.7 ล้านดอลลาร์</p>\n<p>รายได้ของ Pokemon Go นั้นขึ้นๆ ลงๆ ตามอีเวนต์ในเกมอยู่แล้ว แต่ช่วง 3 เดือนที่ผ่านมา รายได้ลดลงมาก จาก 57.9 ล้านดอลลาร์ในเดือนกุมภาพันธ์ (อันดับ 6) มาเหลือ 42.8 ล้านดอลลาร์ในเดือนมีนาคม (อันดับ 10) และ 34.7 ล้านดอลลาร์ในเดือนเมษายน (อันดับ 12) โดยรายได้ตอนนี้ลดลงมาต่ำสุดในรอบ 5 ปี เทียบเท่าช่วงเดือนกุมภาพันธ์ 2018</p>\n<p>เว็บไซต์ VGC ประเมินว่าปัจจัยหนึ่งที่ทำให้ Pokemon Go รายได้ลดลง มาจากการขึ้นราคา Remote Raid Pass ฟีเจอร์ในการตีป้อมจากระยะไกลที่เริ่มใช้ตอน COVID-19 ซึ่งตอนนี้เมื่อสถานการณ์โรคระบาดคลี่คลาย ทางทีมพัฒนาก็อยากให้ออกจากบ้านไปเล่นกันเหมือนเดิม จึงทำให้ผู้เล่นกลุ่มหนึ่งไม่พอใจและกลายเป็นไม่อุดหนุนเกมไปเลย</p>\n<p>เกมอื่นที่น่าสนใจในเดือนเมษายนคือ Honkai: Star Rail เกมใหม่ล่าสุดของ MiHoYo ผู้พัฒนา Genshin Impact ที่เพิ่งเปิดตัว 26 เมษายน และใช้เวลาไม่กี่วันทำเงินได้ 28.3 ล้านดอลลาร์ อยู่อันดับ 20 ของเกมยอดนิยมแล้ว</p>\n<p>ที่มา - <a href=\"https://mobilegamer.biz/aprils-top-grossing-mobile-games-worldwide/\">Mobilegamer.biz</a>, <a href=\"https://www.videogameschronicle.com/news/pokemon-go-monthly-earnings-have-plummeted-to-their-lowest-in-five-years/\">VGC</a></p>\n<p><img alt=\"No Description\" src=\"https://www.blognone.com/sites/default/files/externals/f3f4917b8d6844a209f9fc0879586719.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/1f002a382a38173ec27044f860401339.jpg\" /></p>\n</div></div></div><div><div>Topics: </div><div><div><a href=\"/topics/pokemon-go\">Pokemon Go</a></div><div><a href=\"/topics/games\">Games</a></div><div><a href=\"/topics/pokemon\">Pokemon</a></div><div><a href=\"/topics/niantic-labs\">Niantic Labs</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c7fce90569519e9ed3b87b1e3da549de106fa6619fc89abd450119a7eb0db0ff","category":"Thai"}
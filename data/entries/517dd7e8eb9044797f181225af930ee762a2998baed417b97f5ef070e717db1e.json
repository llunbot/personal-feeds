{"title":"Oracle รายงานผลประกอบการ เติบโตจากแบ็คล็อกให้บริการ Cloud Infrastructure ที่เพิ่มสูงต่อเนื่อง","link":"https://www.blognone.com/node/141930","date":1725930214000,"content":"<div><div><div><p>Oracle รายงานผลประกอบการของไตรมาสที่ 1 ตามปีการเงินบริษัท 2025 สิ้นสุดเดือนสิงหาคม รายได้รวม 13,307 ล้านดอลลาร์ เพิ่มขึ้น 7% เทียบกับช่วงเวลาเดียวกันในปีก่อน มีกำไรสุทธิตามบัญชี GAAP ที่ 2,929 ล้านดอลลาร์</p>\n<p>รายได้จากธุรกิจคลาวด์ทั้งหมด (IaaS plus SaaS) เพิ่มขึ้น 21% เป็น 5,623 ล้านดอลลาร์ เฉพาะ IaaS 2.2 พันล้านดอลลาร์ เพิ่มขึ้น 45% และ SaaS 3.5 พันล้านดอลลาร์ เพิ่มขึ้น 10% ส่วนรายรับผูกพันตามสัญญาคงเหลือที่ยังไม่เป็นรายได้เพิ่มขึ้นเป็น 9.9 หมื่นล้านดอลลาร์</p>\n<p>Safra Catz ซีอีโอ Oracle กล่าวว่ากำไรของบริษัทเติบโตสูงขึ้นมาก จากการที่ธุรกิจให้บริการคลาวด์ เป็นส่วนรายได้ใหญ่ที่สุดตอนนี้ แบ็คล็อกเพิ่มขึ้น 53% และล่าสุดบริษัทได้ทำข้อตกลงมัลติคลาวด์ร่วมกับ AWS ซึ่งรวมทั้งการนำเทคโนโลยีล่าสุดและฐานข้อมูล 23ai ให้ใช้งานบน AWS</p>\n<p>ส่วน Larry Ellison ประธานและซีทีโอ Oracle บอกว่าตอนนี้ Oracle มีศูนย์ข้อมูลที่ให้บริการและกำลังก่อสร้างรวมแล้ว 162 แห่งทั่วโลก ในไตรมาสที่ผ่านมา มีสัญญา 42 รายการเพื่อใช้งานจีพียูบนคลาวด์ มูลค่ารวม 3 พันล้านดอลลาร์ นอกจากนี้บริษัทยังมีข้อตกลงมัลติคลาวด์ร่วมกับไมโครซอฟท์และกูเกิล โดยไตรมาสที่ผ่านมา Oracle Cloud ให้บริการที่ไมโครซอฟท์แล้ว 7 แห่ง กำลังก่อสร้างอีก 24 ส่วนที่กูเกิลให้บริการแล้ว 4 แห่ง มีก่อสร้างอยู่อีก 14</p>\n<p>ที่มา: <a href=\"https://investor.oracle.com/investor-news/news-details/2024/Oracle-Announces-Fiscal-2025-First-Quarter-Financial-Results/default.aspx\">Oracle</a></p>\n<p><img src=\"https://www.blognone.com/sites/default/files/externals/7fd86ee6edab36f114ed514f065e1ce3.jpeg\" /></p>\n</div></div></div><div><div>Topics: </div><div><div><a href=\"/topics/oracle\">Oracle</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"517dd7e8eb9044797f181225af930ee762a2998baed417b97f5ef070e717db1e","category":"Thai"}
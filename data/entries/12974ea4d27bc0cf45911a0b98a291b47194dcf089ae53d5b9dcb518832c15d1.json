{"title":"องค์กรรับบริจาคพีซีเก่าเจอปัญหา จะทำยังไงกับพีซี Windows 10 บางแห่งเลือกลงลินุกซ์แทน","link":"https://www.blognone.com/node/145300","date":1742183174000,"content":"<div><div><div><p>Tom's Hardware ชี้ประเด็นว่า <a href=\"https://www.blognone.com/node/143912\">การสุดระยะซัพพอร์ตของ Windows 10 ในเดือนตุลาคม 2025</a> จะส่งผลกระทบอย่างมากต่อการนำพีซีเก่าไปบริจาค (เช่น องค์กรบริจาคพีซีเก่าให้ผู้ขาดแคลน ผู้สูงอายุ) เพราะผู้รับบริจาคจะเจอกับความเสี่ยงว่า Windows 10 จะไม่ปลอดภัยอีกต่อไป แต่ถ้าเลือกติดตั้งลินุกซ์แทน ก็อาจเจอปัญหาเรื่องความคุ้นเคยของผู้ใช้</p>\n<p>ตัวเลขพีซี Windows 10 ประเมินกันว่ามีถึง 240 ล้านเครื่อง หากเป็นพีซีขององค์กรที่ให้ความสำคัญกับความปลอดภัยของข้อมูล ก็จะเลือกซื้อพีซีใหม่ที่เป็น Windows 11 เพื่อลดความเสี่ยงด้านการถูกเจาะ-มัลแวร์ คำถามคือพีซีเหล่านี้จะไปไหนต่อ</p>\n<p>ในต่างประเทศมีหน่วยงานไม่หวังผลกำไรอย่าง <a href=\"https://www.facebook.com/pcsforpeople/\">PCs for People</a> หรือ <a href=\"https://www.computers4people.org/apply\">Computer for People</a> (ของประเทศไทยมี <a href=\"https://www.com4child.org/\">โครงการคอมพิวเตอร์เพื่อน้อง</a> ของมูลนิธิกระจกเงา) ที่รับบริจาคพีซีเก่าๆ ให้ผู้ด้อยโอกาส หน่วยงานเหล่านี้จะต้องเผชิญกับทางเลือกว่าจะทำอย่างไรกับพีซีเหล่านี้ ซึ่ง<a href=\"https://www.blognone.com/node/142887\">การจ่ายเงินให้ไมโครซอฟท์เพื่อซื้อ Extended Support</a> คงเป็นไปได้ยาก จึงเหลือทางเลือกคือ</p>\n<ul>\n<li>ใช้ Windows 10 ต่อไป แลกกับความเสี่ยงความปลอดภัย</li>\n<li>เปลี่ยนไปใช้ลินุกซ์แทน แต่ผู้ใช้อาจไม่คุ้นเคย</li>\n<li>ทิ้งเลย ให้เป็นขยะอิเล็กทรอนิกส์ นำไปรีไซเคิล</li>\n</ul>\n<p><img alt=\"No Description\" src=\"https://www.blognone.com/sites/default/files/externals/27c8939a4f6648d907a3516539fa13a5.jpeg\" /></p>\n<p>ภาพจาก <a href=\"https://www.facebook.com/photo.php?fbid=926165692892329&amp;set=pb.100064967190826.-2207520000&amp;type=3\">PCs for People Facebook</a></p>\n<p>ทางเลือกของแต่ละหน่วยงานอาจต่างกัน ในบทความของ Tom's Hardware สัมภาษณ์ Casey Sorensen ซีอีโอของ PCs for People ที่จัดการพีซีเก่า 1.4 เครื่องต่อปี เลือกใช้แนวทางดังนี้</p>\n<ul>\n<li>พีซีที่ใช้ซีพียู Intel Gen 8 ขึ้นไป ยังใช้ Windows 10 ต่อ</li>\n<li>พีซีที่ใช้ซีพียู Intel Gen 6-7 จะนำไปติดตั้ง Linux Mint</li>\n<li>พีซีที่ใช้ซีพียู Intel Gen 5 ลงไป จะนำไปรีไซเคิล</li>\n</ul>\n<p>Sorensen บอกว่าพฤติกรรมการใช้งานพีซีในปัจจุบัน ที่งานหลักคือเป็นช่องทางเชื่อมต่ออินเทอร์เน็ต การใช้ลินุกซ์นั้นไม่ลำบากเหมือนในอดีต (Linux Mint ใช้ Chromium เป็นเบราว์เซอร์ และเลือกติดตั้ง Chrome เองได้ถ้าต้องการ) หากเลือกลินุกซ์ดิสโทรที่เป็นมิตร ก็เป็นสิ่งที่ผู้ใช้ยุคนี้ยอมรับได้</p>\n<p>ที่มา - <a href=\"https://www.tomshardware.com/software/operating-systems/linux-or-landfill-end-of-windows-10-leaves-pc-charities-with-tough-choice\">Tom's Hardware</a></p>\n</div></div></div><div><div>Topics: </div><div><div><a href=\"/topics/windows-10\">Windows 10</a></div><div><a href=\"/topics/linux\">Linux</a></div><div><a href=\"/topics/philanthropy\">Philanthropy</a></div><div><a href=\"/topics/hardware\">Hardware</a></div><div><a href=\"/topics/recycle\">Recycle</a></div><div><a href=\"/topics/linux-mint\">Linux Mint</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"12974ea4d27bc0cf45911a0b98a291b47194dcf089ae53d5b9dcb518832c15d1","category":"Thai"}
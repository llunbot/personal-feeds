{"title":"YouTube เพิ่มฟีเจอร์ชุดใหญ่ เปลี่ยนแท็บ Library เป็น You, แตะค้างเร่งสปีด 2x, ตั้งระดับเสียงคงที่ทุกคลิป","link":"https://www.blognone.com/node/136286","date":1697623755000,"content":"<div><div><div><p>YouTube ประกาศฟีเจอร์ชุดใหญ่ให้แอพเวอร์ชันมือถือ เริ่มจากการปรับแท็บด้านขวาล่างสุดที่เดิมชื่อ Library โดยรวมกับโพรไฟล์ของเราที่อยู่ขวาบน มาเป็นแท็บใหม่ชื่อ You รวมทั้งประวัติการรับชม (History), รายการเล่น (Playlists), รายการดาวน์โหลด (Downloads) ใช้ดีไซน์ใหม่ที่หาวิดีโอง่ายขึ้นกว่าของเดิม</p>\n<p><img alt=\"No Description\" src=\"https://www.blognone.com/sites/default/files/externals/b35bb971c389943b61504a59178bc5e5.jpg\" /></p>\n<p>ถัดมาคือฟีเจอร์แตะหน้าจอค้างเพื่อเร่งสปีดวิดีโอแบบ 2x ปล่อยแล้วจะกลับมาเป็นสปีด 1x เหมือนเดิม เอาใจคนยุคใหม่ที่ชอบดูวิดีโอแบบเร่งสปีดมากขึ้น</p>\n<p>นอกจากนี้ยังมีระบบการเลื่อนคลิป (seek) ที่ละเอียดขึ้น ลากนิ้วไปแล้วถ้าเปลี่ยนใจไม่เลื่อน ลากกลับไปที่เดิมจะสั่นเพื่อบอกว่ากลับที่เดิมแล้ว และมีการตั้งค่าเพื่อล็อคหน้าจอระหว่างชมคลิป เพื่อป้องกันนิ้วกดโดนแล้วการรับชมสะดุด</p>\n<p><img alt=\"No Description\" src=\"https://www.blognone.com/sites/default/files/externals/e97c169f4f4e49427c4494db84865121.jpg\" /></p>\n<p>เมื่อครีเอเตอร์ในรายการเชิญชวนให้กดปุ่ม Subscribe ในคลิป ตอนนี้ปุ่ม Subscribe ของจริงๆ เรืองแสงได้แล้ว กดแล้วมีแอนิเมชันให้เห็นชัดเจนว่าสมัครแล้ว</p>\n<p><img alt=\"No Description\" src=\"https://www.blognone.com/sites/default/files/externals/4e1a0478e408fe9dfd63e5e2f2b95b14.jpg\" /></p>\n<p>ข้อความอธิบาย (description) ของวิดีโอมีลูกเล่นมากขึ้น ใส่ลิงก์โซเชียลแล้วมีไอคอนขึ้นให้เห็น มีช่องรวมลิงก์โซเชียลทั้งหมดแยกต่างหาก และกดค้างเพื่อคัดลอกลิงก์ลงคลิปบอร์ดได้</p>\n<p><img alt=\"No Description\" src=\"https://www.blognone.com/sites/default/files/externals/896361fe6388326c20773ab27d26aaf0.jpg\" /></p>\n<p>มีการตั้งค่าแบบ stable volume รักษาระดับเสียงให้คงที่ ไม่มีคลิปไหนเสียงดังไปหรือเบาเกินไป</p>\n<p><img alt=\"No Description\" src=\"https://www.blognone.com/sites/default/files/externals/6688c37c54d053fd675c5be29590bace.jpg\" /></p>\n<p>ฮัมเพลง ร้องเพลง ใส่แอพ YouTube แล้วให้หาเพลงที่ต้องการได้แล้ว ลักษณะเดียวกับแอพ Shazam หรือที่มีใน widget ของ Android มานานแล้ว แต่เพิ่งมีใน YouTube</p>\n<p><img alt=\"No Description\" src=\"https://www.blognone.com/sites/default/files/externals/367ee6cb0e3207fa68a4c941313f6c0d.jpg\" /></p>\n<p>ฟีเจอร์อื่นๆ ดูได้จากวิดีโอแนะนำของ YouTube ทำเองด้านล่าง</p>\n<p>แอพเวอร์ชันสมาร์ททีวียังเพิ่มของใหม่เล็กน้อย ปรับคำอธิบายวิดีโอให้ใช้ง่ายขึ้น เปลี่ยนมาเป็นเมนูแบบแนวตั้ง (vertical menu) เพื่อหาคำอธิบาย คอมเมนต์ ปุ่มต่างๆ ได้เร็วกว่าเดิม</p>\n<p><img alt=\"No Description\" src=\"https://www.blognone.com/sites/default/files/externals/8ea4beea66162ebcc421525bf4760eb0.jpg\" /></p>\n<p>ที่มา - <a href=\"https://blog.youtube/news-and-events/youtube-new-features-2023/\">YouTube Blog</a></p>\n</div></div></div><div><div>Topics: </div><div><div><a href=\"/topics/youtube\">YouTube</a></div><div><a href=\"/topics/mobile-app\">Mobile App</a></div><div><a href=\"/topics/online-video\">Online Video</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"de5736051fe82463d2f0149cfe6f56d7df38619f8f12ae0963dc63fa8de44d2a","category":"Thai"}
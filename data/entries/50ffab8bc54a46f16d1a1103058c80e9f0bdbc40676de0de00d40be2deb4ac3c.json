{"title":"ตลาด PC ไตรมาส 3/2023 ภาพรวมจำนวนส่งมอบยังลดลง แต่มีสัญญาณฟื้นตัวในไตรมาสปัจจุบัน","link":"https://www.blognone.com/node/136170","date":1696954264000,"content":"<div><div><div><p>สามบริษัทวิจัยตลาด IDC, Gartner และ Canalys ออกรายงานภาพรวมตลาดพีซี ประจำไตรมาสที่ 3 ปี 2023 ตัวเลขของแต่ละค่ายแม้จะแตกต่างกัน แต่มีแนวโน้มไปในทิศทางเหมือนกัน นั่นคือจำนวนส่งมอบรวมลดลงที่ระดับ 7-9%  เมื่อเทียบกับไตรมาส 3 ปี 2022 จำนวนส่งมอบ 64-68 ล้านเครื่อง</p>\n<p>อย่างไรก็ตามตัวเลขนี้เพิ่มขึ้นเมื่อเทียบกับไตรมาสก่อนหน้า คือไตรมาสที่ 2 ปี 2023 ทุกค่ายจึงต่างมองว่าในไตรมาส 4 ปี 2023 หรือไตรมาสปัจจุบันแนวโน้มจำนวนส่งมอบพีซีที่เพิ่มขึ้น จะทำให้ตัวเลขเป็นทิศทางเติบโตแบบเทียบปีก่อนหน้าเป็นครั้งแรกในรอบ 8 ไตรมาส</p>\n<p>IDC มองว่ารอบการอัพเกรดพีซีใหญ่ จากการที่ Windows 10 หมดระยะซัพพอร์ต จะเสริมให้ยอดขายพีซีเติบโตภายในครึ่งหลังปี 2024 รวมถึงพีซียังมีโอกาสจากการเติบโตของ Generative AI หากแนวโน้มนี้มีความชัดเจนมากขึ้น ส่วน Gartner มองว่าปี 2024 ตลาดพีซีจะเริ่มเติบโตทั้งฝั่งธุรกิจและลูกค้าบุคคล เป็นผลจาก Windows 10 ที่หมดระยะซัพพอร์ต และ Canalys มองภาพใหญ่กว่าคือพีซีที่รองรับการทำงาน AI จะเริ่มเป็นพีซีกระแสหลักในปี 2025 ทำให้ยอดขายพีซีเติบโตมากขึ้น</p>\n<p>ส่วนแบ่งตลาดแยกตามแบรนด์เหมือนกันทุกรายงานคือ Lenevo, HP, Dell, Apple และ Asus ในลำดับที่ 1-5 ตามลำดับ จำนวนส่งมอบทุกแบรนด์ลดลง ยกเว้น HP ที่เพิ่มขึ้น ส่วน Apple ตัวเลขลดลงมากเนื่องจากฐานตัวเลขในปี 2022 ที่สูง</p>\n<p>ที่มา: <a href=\"https://www.idc.com/getdoc.jsp?containerId=prUS51295423\">IDC</a>, <a href=\"https://www.gartner.com/en/newsroom/press-releases/2023-10-09-gartner-says-worldwide-pc-shipments-declined-9-percent-in-third-quarter-of-2023\">Gartner</a> และ <a href=\"https://www.canalys.com/newsroom/worldwide-pc-shipments-Q3-2023\">Canalys</a> ภาพ <a href=\"https://news.lenovo.com/pressroom/press-releases/accelerate-transformation-hybrid-world-pc-solutions-mwc/\">Lenovo</a></p>\n<p><img alt=\"No Description\" src=\"https://www.blognone.com/sites/default/files/externals/cd2df7485e0a25ad3e5f2c84394e84f1.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/68a9b74257aed080e1b4b555954c126a.png\" /></p>\n</div></div></div><div><div>Topics: </div><div><div><a href=\"/topics/idc\">IDC</a></div><div><a href=\"/topics/canalys\">Canalys</a></div><div><a href=\"/topics/gartner\">Gartner</a></div><div><a href=\"/topics/market-research\">Market Research</a></div><div><a href=\"/topics/pc\">PC</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"50ffab8bc54a46f16d1a1103058c80e9f0bdbc40676de0de00d40be2deb4ac3c","category":"Thai"}
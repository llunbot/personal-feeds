{"title":"[ลือ] GTA 3, San Andreas และ Vice City กำลังถูกรีเมคด้วย Unreal Engine วางขายปลายปีนี้","link":"https://www.blognone.com/node/124213","date":1628828364000,"content":"<div><div><div><p>หลังมีข่าวลือว่า Rockstar อาจกำลังทำเกมรีมาสเตอร์อยู่ 3 เกม แหล่งข่าวไม่เปิดเผยที่มาที่ Kotaku ระบุว่าให้ข่าวเกี่ยวกับเกมของ Rockstar ได้แม่นยำมาหลายครั้ง ก็ออกมายืนยันอีกเสียงว่าเป็นความจริง พร้อมระบุว่าเกมทั้งสามเกมที่จะถูกรีมาสเตอร์ คือเกม GTA 3, GTA: Vice City และ GTA: San Andreas</p>\n<p>ทั้งสามเกมจะถูกรีมาสเตอร์บน Unreal Engine โดยทีม Rockstar Dundee หรือสตูดิโอ Ruffian Games ที่มีส่วนในการพัฒนา Crackdown 2 และ Crackdown 3 ที่ถูก Rockstar ซื้อมาผนวกเป็นส่วนหนึ่งของบริษัทเมื่อปีที่แล้ว โดย Unreal Engine จะมาแทนที่ RenderWare เอนจิ้นเดิมที่เกม GTA ทั้งสามภาคนี้เคยใช้ ซึ่งเป็นเกมเอนจิ้นที่สร้างโดย Criterion Software Limited ตั้งแต่ปี 1993</p>\n<p>GTA ภาครีมาสเตอร์ทั้งสามภาค จะถูกขายเป็นคอลเล็กชั่นรวมสามเกม ผ่านช่องทางดิจิทัลเท่านั้น โดยจะลงทั้ง PS4, PS5, Xbox One, Xbox Series X/S, Switch, PC, Stadia, และบนมือถือ โดยภาคคอนโซลอาจออกก่อนหน้าเล็กน้อย ตามมาด้วยภาค PC และมือถือ ภายในช่วงเดือนตุลาคม-พฤศจิกายนปีนี้ นอกจากนี้ในข่าวยังระบุว่า Rockstar จะใช้ยอดขายของ GTA ภาครีมาสเตอร์ เป็นตัวตัดสินว่าจะรีมาสเตอร์เกม Red Dead Redemption ภาคแรกด้วยหรือไม่</p>\n<p>ที่มา - <a href=\"https://kotaku.com/the-gta-remastered-trilogy-appears-to-be-real-and-comi-1847474620\">Kotaku</a></p>\n<p><img src=\"https://www.blognone.com/sites/default/files/externals/65840e21d0c47b395521c2f305afef9f.png\" /></p>\n</div></div></div><div><div>Topics: </div><div><div><a href=\"/topics/gta\">GTA</a></div><div><a href=\"/topics/rockstar\">Rockstar</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0d0cb008929aa70bb9dd33470d607762b9ce760efa6046538d1c9a874915574d","category":"Thai"}
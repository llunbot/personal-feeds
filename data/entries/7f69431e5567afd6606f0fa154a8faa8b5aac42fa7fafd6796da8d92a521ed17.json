{"title":"รีวิว Xiaomi 11T Pro เรือธงทรงเดิม เพิ่มเติมคือชาร์จเร็ว 120W (และปรับชื่อใหม่)","link":"https://www.blognone.com/node/124909","date":1632400800000,"content":"<div><div><div><p>ช่วงปีที่ผ่านมานี้ ไม่แน่ใจว่าเพราะวิกฤตขาดแคลนชิป หรือปัญหาในด้านการผลิตที่มีสาเหตุจากการระบาดของ COVID-19 ทำให้เทคโนโลยีมือถือดูจะไม่ค่อยมีนวัตกรรมอะไรใหม่ๆ ออกมาให้ว้าวกันมากนัก นอกจากมือถือจอพับที่ราคาเริ่มถูกลงจนคนทั่วไปเริ่มซื้อหาได้ หรือ <a href=\"https://www.blognone.com/node/122545\">Mi 11 Ultra ที่มีหน้าจอเล็กด้านหลัง</a> แต่ก็ทำให้โมดูลกล้องยื่นออกมาเยอะ และมีน้ำหนักมาก</p>\n<p>Xiaomi 11T Pro ก็ดูจะเป็นมือถือเรือธงอีกรุ่นที่ไม่ได้เปลี่ยนแปลงอะไรมากนัก เพราะแม้ตามชื่อรุ่นแล้ว จะเป็นรุ่นต่อจาก <a href=\"https://www.blognone.com/node/119614\">Xiaomi Mi 10T Pro</a> แต่ก็ต้องไม่ลืมว่าช่วงต้นปีมี <a href=\"https://www.blognone.com/node/121686\">Mi 11</a> และ Mi 11 Pro ที่ใช้ชิป Snapdragon 888 ไปแล้ว</p>\n<p>ส่วนรุ่น 11T Pro ก็จะต่างจากรุ่นต้นปีแค่กล้องหลังที่อัพเกรดขึ้นมา ขนาดหน้าจอที่จะเล็กกว่า (จาก 6.81 นิ้ว เหลือ 6.67 นิ้ว) ซึ่งก็จะตอบโจทย์ในระดับราคาต่างกัน กับจุดเปลี่ยนอีกอย่างคือคราวนี้ Xiaomi เลิกใส่คำว่า Mi ในชื่อรุ่นแล้ว ใช้แค่ Xiaomi 11T Pro เท่านั้น</p>\n<p><img src=\"https://www.blognone.com/sites/default/files/externals/4822d31796f3c0aa6c78cd653b22ef2a.jpg\" /></p>\n<p><strong>สเปคฮาร์ดแวร์</strong></p>\n<ul>\n<li>หน้าจอ AMOLED 6.67 นิ้ว แบบ 10bit ความละเอียด 1080x2400 รีเฟรชเรต 120Hz แบบ Adaptive ครอบด้วยกระจก Gorilla Glass Victus</li>\n<li>ชิปประมวลผล Snapdragon 888</li>\n<li>แรม 8 GB</li>\n<li>หน่วยความจำภายใน 256GB</li>\n<li>รองรับ WiFi-6, Bluetooth 5.2</li>\n<li>แบตเตอรี่ 5,000 mAh รองรับชาร์จเร็ว 120W (แถมมาในกล่อง)</li>\n<li>รัน Android 11 ครอบด้วย MIUI 12.5</li>\n</ul>\n<p><strong>สัมผัสแรก</strong></p>\n<p>ตัวเครื่องที่ผู้เขียนรีวิว เป็นสี Meteorite Gray ยังมีความหนาและน้ำหนักใกล้เคียงกับรุ่นก่อนหน้า โมดูลกล้องมีความนูนน้อยกว่า <a href=\"https://www.blognone.com/node/119614\">Mi 10T Pro</a> มาพร้อมที่ชาร์จแบบ 120W ผ่านพอร์ต USB-C ซึ่งเร็วมากๆ ใช้เวลาราวครึ่งชั่วโมงก็สามารถชาร์จจาก 0 ถึง 100 เปอร์เซ็นต์ได้</p>\n<p>เซ็นเซอร์ลายนิ้วมืออยู่ที่ปุ่มเปิดปิดด้านข้าง ทำงานได้เร็วมาก ผู้เขียนที่เปลี่ยนมาใช้หลังจากใช้ iPhone 12 Pro รู้สึกว่าสะดวกขึ้นมาก เวลาใส่หน้ากากอนามัย ส่วนแบตเตอรี่ 5,000 mAh ก็ทำให้ใช้งานได้แบบเต็มวันแบบหายห่วง หรืออาจได้ถึงวันครึ่งถ้าไม่ได้ใช้งานหนักมากนัก</p>\n<p><img src=\"https://www.blognone.com/sites/default/files/externals/f448de8f19d38dd38207fe7234b4e132.jpg\" /><img src=\"https://www.blognone.com/sites/default/files/externals/3b595dc5bdd51a036e778273df01812c.jpg\" /><img src=\"https://www.blognone.com/sites/default/files/externals/c2f1c19d31f985b2b5fb1188c070ed27.jpg\" /></p>\n<p><strong>การใช้งาน</strong></p>\n<p>แม้จะแตกต่างจากรุ่นเมื่อต้นปีไม่มากนัก แต่ก็ต้องยอมรับว่าในช่วงหลัง หน้าจอของ Xiaomi คุณภาพดีขึ้นมาก หลังจากที่หันมาใช้จอ AMOLED แทน ซึ่งในรุ่นนี้ก็มาพร้อมกับการรองรับ HDR แบบ Dolby Vision รีเฟรชเรต 120Hz แบบ Adaptive และความละเอียด FullHD+ ซึ่งก็ใช้งานได้ไม่มีที่ติ และสว่างสู้แดดได้แม้อยู่กลางแจ้ง รวมถึงลื่นไหลเพลินตามากๆ (ผู้เขียนใช้ iPhone12 Pro ซึ่งยังเป็น 60Hz อยู่)</p>\n<p>การดูวิดีโอ เล่นโซเชียล เล่น TikTok เพลินตา คมชัดตามมาตรฐานจอ เสียงเป็นลำโพงคู่บนล่าง ดังมากเมื่อเปิดจนสุด แต่รายละเอียดเสียงอาจเสียไปเล็กน้อย แนะนำว่าลดลงมานิดหน่อย กำลังอยู่ในระดับพอดี ส่วนการรองรับหูฟังเป็นแบบ Bluetooth 5.2 โคเด็ค A2DP, LE, aptX HD และ aptX Adaptive ไม่มีรูหูฟัง</p>\n<p><img src=\"https://www.blognone.com/sites/default/files/externals/47cf8748d705d27b0c155e091b5f1fe6.jpg\" /></p>\n<p>ชิป Snapdragon 888 แม้จะเป็นของเดิมจากต้นปี แต่ก็ยังเป็นชิปประสิทธิภาพเรือธง ใช้งานทั่วไปไม่สะดุด เล่นเกมก็สบายๆ ติดแค่เรื่องความร้อน ที่หากเล่นเกมติดต่อกันเกินราวหนึ่งชั่วโมงขึ้นไป ก็จะเริ่มอุ่นจนรู้สึกได้ และเกมก็เริ่มมีกระตุกมากขึ้น ซึ่งน่าจะมาจากการ throttle ของชิป</p>\n<p><img src=\"https://www.blognone.com/sites/default/files/externals/0ea07067227a1e8a39ca4c97040b7465.jpg\" /></p>\n<p>จุดที่น่าเสียดายคือ Xiaomi 11T Pro แม้จะเพิ่ม IP rating กันน้ำกันฝุ่นมา จากที่ Mi 10T Pro ไม่มี แต่ก็อยู่ที่ IP53 เท่านั้น คือกันฝุ่นได้เล็กน้อย และกันน้ำกระเซ็นใส่ได้ แต่ไม่สามารถกันน้ำแรงดันสูง เช่นสายฉีดน้ำและสระว่ายน้ำ หรือกันฝุ่นละอองปริมาณมากได้ ผู้ใช้ที่เปลี่ยนจากมือถือ IP68 มาอาจต้องระมัดระวังมากกว่าเดิม</p>\n<p><strong>คุณภาพกล้อง</strong></p>\n<p>Xiaomi 11T Pro มาพร้อมกล้องหลังหลัก 108MP f/1.8 กล้องอัลตร้าไวด์ f/2.2 กล้องเทเลมาโคร 5MP f/2.4 และกล้องหน้าแบบเจาะรูกลางจอ 16MP f/2.5 คุณภาพกล้องพอใช้ รายละเอียดครบ แต่อาจมีสีสันสดเกินจริงเล็กน้อย ชมตัวอย่างภาพได้ด้านล่าง</p>\n<p><img src=\"https://www.blognone.com/sites/default/files/externals/65d2de42c7edac8e6ecd6072b08df013.jpg\" /><em>ภาพจากกล้องหลังหลัก</em><br />\n<img src=\"https://www.blognone.com/sites/default/files/externals/72e0f7106970d96d138faa6e2402e799.jpg\" /><em>ภาพจากกล้องอัลตร้าไวด์</em><br />\n<img src=\"https://www.blognone.com/sites/default/files/externals/26ec42bbd634c440455ac1f610b17e13.jpg\" /><em>ภาพจากกล้องเทเลมาโคร ซูม 2x</em><br />\n<img src=\"https://www.blognone.com/sites/default/files/externals/ba4d843a24dfc8dc14f0631e94f765c5.jpg\" /><em>ภาพจากกล้องหลังหลัก</em><br />\n<img src=\"https://www.blognone.com/sites/default/files/externals/558e6fcee1fc71b8120a282a2d8ab2d9.jpg\" /><em>ภาพจากกล้องหลังหลัก</em><br />\n<img src=\"https://www.blognone.com/sites/default/files/externals/54dedc8f30712026ea93f1fb11ee271c.jpg\" /><em>ภาพจากกล้องหลังหลัก</em><br />\n<img src=\"https://www.blognone.com/sites/default/files/externals/a62086d3007ddbc9bd785ffefa8f76af.jpg\" /><em>ภาพจากกล้องหลังหลัก</em></p>\n<p><strong>ภาพถ่ายกลางคืน และกล้องหน้า</strong></p>\n<p>กล้องสามารถตรวจจับการถ่ายภาพตอนกลางคืนได้แบบอัตโนมัติ และแสดงตัวอักษรว่า “Night” โดยจะช่วยทำให้ภาพสว่างขึ้นได้พอประมาณ แต่ถ้าต้องการใช้งานในที่มืดมากๆ ก็สามารถเปิด Night Mode ด้วยตัวเองได้ ซึ่งก็จะทำให้ภาพสว่างมากขึ้น แค่ต้องถือมือถือนิ่งๆ นานขึ้นหน่อย ส่วนกล้องเซลฟี่ คุณภาพดีตามมาตรฐานปกติของ Xiaomi</p>\n<p><img src=\"https://www.blognone.com/sites/default/files/externals/3a5784d10294a7bfa51158b03ce0a338.jpg\" /><em>ภาพจากโหมดถ่ายภาพกลางคืนอัตโนมัติ</em><br />\n<img src=\"https://www.blognone.com/sites/default/files/externals/b863ccc40ca1091630cc190aff219351.jpg\" /><em>ภาพจากการเปิด Night Mode ในการตั้งค่า</em><br />\n<img src=\"https://www.blognone.com/sites/default/files/externals/6b75e0eacc04a1ac104263d9cac8262a.jpg\" /><em>ภาพจากกล้องหน้า</em></p>\n<p><strong>สรุป</strong></p>\n<p>นอกจากชื่อใหม่ กับที่ชาร์จ 120W ที่ชาร์จได้เร็วมากๆ แล้ว ส่วนอื่นของ Xiaomi 11T Pro ยังไม่มีอะไรที่ก้าวกระโดดจากรุ่นก่อนๆ มากนัก การกันน้ำกันฝุ่น IP53 ที่เพิ่มมาก็เป็นเรื่องดี แต่น่าจะยังไม่ดีพอ ถ้าคำนึงถึง Samsung Galaxy A52s 5G ราคา 13,999 บาท ที่กันน้ำกันฝุ่น IP67 กับ <a href=\"https://www.blognone.com/node/124915\">Xiaomi 11T Pro ที่ราคาเริ่มต้น 16,990 บาท</a></p>\n<p>ทั้งหมดนี้ไม่ได้หมายความว่า Xiaomi 11T Pro เป็นมือถือที่ไม่ดี เพราะก็ยังเป็นมือถือเรือธงประสิทธิภาพสูง จอสว่าง สีสวย ลื่นไหล ใช้งานได้ครบครันเหมือนเดิม แค่ฟีเจอร์ใหม่ยังไม่มีอะไรให้ว้าวมากนัก และยังเป็นเพียงการอัพเกรดฮาร์ดแวร์ประจำปี</p>\n</div></div></div><div><div>Topics: </div><div><div><a href=\"/topics/xiaomi\">Xiaomi</a></div><div><a href=\"/topics/mobile\">Mobile</a></div><div><a href=\"/topics/review\">Review</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7f69431e5567afd6606f0fa154a8faa8b5aac42fa7fafd6796da8d92a521ed17","category":"Thai"}
{"title":"ผู้สร้าง Magisk ไปทำงานกับทีม Android, ยังทำ Magisk ต่อ แต่เลิกทำส่วนซ่อน Root","link":"https://www.blognone.com/node/124489","date":1630289509000,"content":"<div><div><div><p>เมื่อเดือนเมษายนปีนี้ <a href=\"https://www.blognone.com/node/109582\">John Wu โปรแกรมเมอร์ชาวไต้หวันผู้สร้างโปรแกรม Magisk</a> ประกาศว่าเขาย้ายไปทำงานในทีม Android Platform Security ของกูเกิล ก่อให้เกิดคำถามตามมามากมายว่าอนาคตของ Magisk จะเป็นอย่างไรต่อ เพราะงานประจำกับงานส่วนตัวดูขัดแย้งกันโดยตรง</p>\n<p>ล่าสุด John Wu ออกมาประกาศผ่านบล็อกแล้วว่า หลังจากผ่านกระบวนการรีวิวของฝ่ายต่างๆ ภายในกูเกิล (ซึ่งใช้เวลาหลายเดือน) เขาได้รับอนุญาตให้พัฒนา Magisk ต่อ แต่ต้องหยุดทำ MagiskHide โปรแกรมที่ช่วยซ่อนการดักจับ root ด้วยเหตุผลเรื่องผลประโยชน์ทับซ้อน เพราะเขามีสิทธิเห็นซอร์สโค้ดทั้งหมดของกูเกิล หากนำข้อมูลเหล่านี้ไปใช้ซ่อน root ย่อมผิดมารยาท</p>\n<p>Wu เองยังบอกว่าช่วงหลังๆ เขาก็ไม่สนุกกับการทำ MagiskHide แล้วเพราะเป็นเกมแมวไล่จับหนู ที่ต้องคอยหนีการตรวจจับไปเรื่อยๆ แถมมาตรการความปลอดภัยของ Android ที่เข้มงวดขึ้นก็ทำให้การซ่อน root ทำได้ยากขึ้นเช่นกัน</p>\n<p>นอกจากนี้ Wu ยังประกาศเลิกทำ Magisk-Module-Repo หรือการทำ repository สำหรับโมดูลเสริมของ Magisk เพราะบอกว่าไม่มีแรงทำ การตรวจสอบคุณภาพของโมดูลเป็นงานที่ไม่สนุกและโดนผู้ใช้บ่นเสมอ โดยเขาจะโอนงานส่วนนี้ไปให้นักพัฒนาคนอื่นๆ ในชุมชนรับช่วงต่อแทน</p>\n<p><img src=\"https://www.blognone.com/sites/default/files/externals/2a5fb28730c97cf4c19e9b98453767a8.png\" /></p>\n<blockquote><p>The amount of people saying Magisk is dead immediately is so funny TBH. It's trivial to create a whatever hiding module if you want, and I'm 10000% sure something like this will pop up as soon as possible. I'm just not in the position to lead nor assist such effort in the future.</p>\n<p>— John Wu (@topjohnwu) <a href=\"https://twitter.com/topjohnwu/status/1431896770351489029?ref_src=twsrc%5Etfw\">August 29, 2021</a></p></blockquote>\n<p>ที่มา - <a href=\"https://topjohnwu.medium.com/state-of-magisk-2021-fe29fdaee458\">John Wu</a></p>\n</div></div></div><div><div>Topics: </div><div><div><a href=\"/topics/magisk\">Magisk</a></div><div><a href=\"/topics/android\">Android</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a7f1d28ada4358694296b524248a2b335ea094c1e70e2745f02a1e9f068c9a25","category":"Thai"}
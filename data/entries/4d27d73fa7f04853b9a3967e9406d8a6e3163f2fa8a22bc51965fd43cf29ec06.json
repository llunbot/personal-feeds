{"title":"ข้อมูลเพิ่มเติมดีล Apple - OpenAI ที่เตรียมเปิดตัวใน iOS 18 งาน WWDC สัปดาห์หน้า","link":"https://www.blognone.com/node/140175","date":1717634280000,"content":"<div><div><div><p>แอปเปิลจะเปิดตัวระบบปฏิบัติการเวอร์ชันใหม่ประจำปี iOS 18 ใน<a href=\"https://www.blognone.com/node/138916\">งาน WWDC</a> สัปดาห์หน้า ซึ่งตามรายงานข่าวช่วงที่ผ่านมา ฟีเจอร์ด้าน AI คาดว่าเป็น<a href=\"https://www.blognone.com/node/139700\">ความร่วมมือกับ OpenAI</a> ล่าสุด Mark Gurman แห่ง Bloomberg มีรายละเอียดเพิ่มเติมของดีลนี้</p>\n<p>Gurman บอกว่าแอปเปิลได้เจรจากับบริษัทพัฒนาเทคโนโลยี AI หลายแห่ง หลังจากบริษัทได้พยายามพัฒนา AI ในระบบปฏิบัติการขึ้นมาเอง โดย iOS และ iPadOS เวอร์ชันนี้มีโค้ดเนมภายในว่า Crystal ซึ่งฟีเจอร์ที่ทำได้พบว่ายังไม่โดดเด่นพอ เมื่อเทียบกับ AI จากบริษัทคู่แข่ง</p>\n<p>OpenAI เป็นบริษัทที่แอปเปิลให้น้ำหนักในการเจรจามากที่สุด เรื่องจากได้ข้อตกลงร่วมกันที่ดีกว่าเมื่อเทียบกับกูเกิล ผู้บริหารแอปเปิลเองก็เชื่อว่าเทคโนโลยีของ OpenAI ตอนนี้ดีที่สุดในตลาด และหากเลือกใช้ Google AI ก็ดูเป็นการใช้บริการของคู่แข่งด้านสมาร์ทโฟน ที่เป็นธุรกิจหลักของแอปเปิลด้วย</p>\n<p><img alt=\"No Description\" src=\"https://www.blognone.com/sites/default/files/externals/75ee3242f641a0720a5ea9a455b8f148.jpeg\" /></p>\n<p>อย่างไรก็ตามแอปเปิลที่ชูจุดขายสินค้าเรื่องความเป็นส่วนตัว ก็อาจพบปัญหาเมื่อต้องเชื่อมต่อบริการของ OpenAI ซึ่งแนวทางแอปเปิลตอนนี้ก็ตรงไปตรงมาคือทำให้บริการ AI เป็นบริการที่ผู้ใช้งานยอมรับและเปิดการใช้งานเอง (opt-in) หากผู้ใช้งานไม่ต้องการก็ไม่ต้องใช้</p>\n<p>รายงานของ Gurman ยังพูดถึงแผนการนำ Generative AI มาใช้งานด้านอื่นของแอปเปิลด้วย โดยมีทั้งการสร้างหุ่นยนต์แบบติดโต๊ะ หุ่นยนต์เคลื่อนที่ได้ รวมทั้งนำมาใส่ใน AirPods</p>\n<p>คาดว่าในงาน WWDC นี้ Sam Altman ซีอีโอ OpenAI จะร่วมในคีย์โน้ตเพื่อประกาศฟีเจอร์ด้าน AI ด้วย ทำให้เป็นการขึ้นเวทีงานของแอปเปิลครั้งที่สองของเขา โดยก่อนหน้านี้เขาขึ้นเวทีในงาน WWDC ปี 2008 เพื่อสาธิตการใช้งานแอปเช็กอิน Loopt ซึ่งเป็นสตาร์ทอัปที่เขาร่วมก่อตั้ง ผ่านไป 16 ปี Altman กำลังจะกลับมาที่งานแอปเปิลอีกครั้ง แต่ในสถานะที่แตกต่างไปมากทีเดียว</p>\n<p><img alt=\"No Description\" src=\"https://www.blognone.com/sites/default/files/externals/9ddf10c41b2bcd0d739bcb883a3f7cc7.jpeg\" /><em>Sam Altman บนเวที WWDC ปี 2008</em></p>\n<p>ที่มา: <a href=\"https://www.bloomberg.com/news/articles/2024-06-05/why-is-apple-aapl-teaming-up-with-openai-both-companies-need-each-other\">Bloomberg</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/ios-18\">iOS 18</a></div><div><a href=\"/topics/wwdc24\">WWDC24</a></div><div><a href=\"/topics/rumors\">Rumors</a></div><div><a href=\"/topics/sam-altman\">Sam Altman</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4d27d73fa7f04853b9a3967e9406d8a6e3163f2fa8a22bc51965fd43cf29ec06","category":"Thai"}
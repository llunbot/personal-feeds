{"title":"สหรัฐฯ สั่งปรับ Avast ฐานขายข้อมูลการเข้าเว็บเพื่อการโฆษณา แถมโฆษณาว่าช่วยรักษาความเป็นส่วนตัว","link":"https://www.blognone.com/node/138355","date":1708651218000,"content":"<div><div><div><p>Federal Trade Commission (FTC) สั่งปรับ Avast ผู้ผลิตซอฟต์แวร์ป้องกันไวรัสเป็นเงิน 16.5 ล้านดอลลาร์สหรัฐฯ จากการเก็บข้อมูลการเข้าเว็บผ่านส่วนขยายเบราว์เซอร์และนำไปขายให้กับองค์กรอื่นกว่า 100 ราย</p>\n<p>FTC ระบุว่า Avast เริ่มเก็บข้อมูลจากเบราว์เซอร์มาตั้งแต่ปี 2014 จากทั้งเบราว์เซอร์พีซีและโทรศัพท์มือถือ โดยรวมทั้งข้อความค้นหาและรายชื่อเว็บที่ผู้ใช้เข้าใช้งาน แม้ว่าบริษัทจะโฆษณาว่าส่วนขยายของเบราว์เซอร์จะช่วยลดการติดตามตัว เพิ่มความเป็นส่วนตัวมากขึ้น</p>\n<p>ทาง Avast ระบุว่าข้อมูลที่ส่งต่อนั้นลบข้อมูลส่วนบุคคลออกแล้ว แต่ FTC ก็ยืนยันว่ามาตรการไม่เพียงพอ เพราะ Avast ไม่ได้ส่งต่อข้อมูลแบบสรุป (aggregated) แต่ส่งข้อมูลรายชิ้น ระบุหมายเลขประจำตัวเบราว์เซอร์, เมืองที่ผู้ใช้ใช้งาน, เวลาที่เข้าเว็บ, ชนิดของอุปกรณ์และยี่ห้อเบราว์เซอร์ ข้อมูลเหล่านี้เพียงพอที่ผู้ที่ได้ข้อมูลไปจะพยายามระบุตัวตนผู้ใช้อยู่ดี</p>\n<p>โทษของ FTC นอกจากการปรับแล้ว ยังต้องแจ้งผู้ใช้ถึงการถูกลงโทษครั้งนี้, ลบข้อมูลเดิม, ห้ามขายข้อมูลจากสินค้าในแบรนด์ Avast อีกต่อไป, สินค้ากลุ่มอื่นที่ไม่ได้ใช้แบรนด์ Avast จะต้องขอความยินยอมผู้ใช้ใหม่</p>\n<p>ที่มา - <a href=\"https://www.ftc.gov/news-events/news/press-releases/2024/02/ftc-order-will-ban-avast-selling-browsing-data-advertising-purposes-require-it-pay-165-million-over\">FTC</a></p>\n<p><img src=\"https://www.blognone.com/sites/default/files/externals/435723146fb44255e4cfe869d65e48a6.jpg\" /></p>\n</div></div></div><div><div>Topics: </div><div><div><a href=\"/topics/avast\">Avast</a></div><div><a href=\"/topics/ftc\">FTC</a></div><div><a href=\"/topics/privacy\">Privacy</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3542a617ef66351a112195cbefb721441b015a944f03e1a9e1367d0e61b27459","category":"Thai"}
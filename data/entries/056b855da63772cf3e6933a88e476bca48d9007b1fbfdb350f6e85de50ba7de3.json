{"title":"นักพัฒนาเคอร์เนลลาออกอีก หลังทะเลาะกันเรื่องโค้ด Rust ในเคอร์เนล","link":"https://www.blognone.com/node/144567","date":1739085781000,"content":"<div><div><div><p>Hector Martin นักพัฒาเคอร์เนลผู้ดูแลโครงการ Asahi Linux ที่พยายามพอร์ตเคอร์เนลลินุกซ์ไปรันบน Apple Silicon ประกาศลาออกจากการเป็นผู้ดูแลเคอร์เนล หลังเกิดการโต้เถียงกันในประเด็นการ merge โค้ด Rust ในส่วน DMA</p>\n<p>โค้ดที่โต้เถียงกันเป็น Rust binding สำหรับการเรียกฟังก์ชั่น DMA ซึ่งจำเป็นสำหรับเขียนไดร์เวอร์ แต่นักพัฒนาเคอร์เนลบางส่วน เช่น Christoph Hellwig เห็นว่าเคอร์เนลไม่ควรมาดูแลโค้ดเหล่านี้เอง แต่ควรปล่อยให้โค้ดไปอยู่ในโครงการไดร์เวอร์</p>\n<p>หลังจากนักพัฒนาโต้เถียงกันระยะหนึ่ง Martin ขอให้ Linus เข้ามาตัดสินว่าควรรวมแพตช์นี้เข้ามาหรือไม่ แต่ตัว Martin เองก็ถูกวิจารณ์ว่าอาศัยการ \"เรียกทัวร์\" ผ่านการโพสบนสื่อสังคมออนไลน์</p>\n<p>Linus แสดงความไม่พอใจต่อ Martin ที่ไปโพสเรียกเสียงสนับสนุนภายนอก และบอกว่ากระบวนการทำงานมีปัญหาแต่มันก็ทำงานได้ กระบวนการทำงานนั้นต้องคุยกับที่แพตช์ ไม่ใช่การระดมเสียงสนับสนุนออนไลน์</p>\n<p>ภาษา Rust เป็นความหวังที่การพัฒนาซอฟต์แวร์ในอนาคตจะ<a href=\"https://www.blognone.com/node/142258\">มีช่องโหว่ความปลอดภัยน้อยลง</a> แต่วงการซอฟต์แวร์มีความเห็นต่างกัน หลายคนต้องการลดความยุ่งยากในการพัฒนาด้วยการคงการพัฒนาด้วยภาษา C/C++ เท่านั้น</p>\n<p>ที่มา - <a href=\"https://www.theregister.com/2025/02/07/linus_torvalds_rust_driver/\">The Register</a></p>\n<p><img src=\"https://www.blognone.com/sites/default/files/externals/764b7f9da17c5c0234719cfa8439a354.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/linux\">Linux</a></div><div><a href=\"/topics/rust\">Rust</a></div><div><a href=\"/topics/kernel\">Kernel</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"056b855da63772cf3e6933a88e476bca48d9007b1fbfdb350f6e85de50ba7de3","category":"Thai"}
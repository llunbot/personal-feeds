{"title":"Zynga ปิดสตูดิโอ Echtra Games ผู้สร้างเกม Torchlight 3","link":"https://www.blognone.com/node/146763","date":1748942014000,"content":"<span>Zynga ปิดสตูดิโอ Echtra Games ผู้สร้างเกม Torchlight 3</span>\n\n  <div>\n    <div>Body</div>\n              <div><p>บริษัทเกม Zynga (<a href=\"https://www.blognone.com/node/128646\">ปัจจุบันอยู่ในเครือ Take-Two มาตั้งแต่ปี 2022</a>) ประกาศปิดสตูดิโอ Echtra Games ที่ซื้อกิจการมาในปี 2021</p>\n<p>Echtra Games เป็นสตูดิโอที่ก่อตั้งโดย Max Schaefer ผู้ร่วมก่อตั้ง Blizzard North และผู้ร่วมสร้างเกมซีรีส์ Diablo หลังออกจาก Blizzard ทีมของ Schaefer ก่อตั้งสตูดิโอ Runic Games สร้างเกม Torchlight 1-2 ก่อนโดนซื้อกิจการโดย Perfect World</p>\n<p>จากนั้น Schaefer ลาออกจาก Perfect World ในปี 2016 (<a href=\"https://www.blognone.com/node/96865\">Runic โดนปิดปี 2017</a>) เขาก่อตั้ง Echtra Games ทำเกม Torchlight 3 จัดจำหน่ายโดย Perfect World เช่นเดิม เกมวางขายปี 2020 แล้วสตูดิโอถูก Zynga ซื้อมาในปี 2021</p>\n<p>ผลงานเกมของ Echtra ในยุค Zynga คือมาร่วมพัฒนาเกมแข่งรถ CSR Racing และเกม Star Wars: Hunters ร่วมกับสตูดิโออีกแห่งในเครือชื่อ NaturalMotion นอกจากนี้ Echtra ยังพัฒนาเกม RPG อีกเกมที่ยังไม่เปิดเผย</p>\n<p>Zynga ไม่ได้อธิบายเหตุผลที่ปิด Echtra แต่สตูดิโอข้างเคียงคือ NaturalMotion เพิ่งถูกประกาศปิดไปเมื่อ 3 เดือนก่อน จึงเป็นไปได้สูงว่า Zynga กำลังอยู่ในโหมดลดค่าใช้จ่าย ลดพนักงาน ปิดสตูดิโอที่ไม่ทำเงิน <a href=\"https://www.blognone.com/node/139248\">ตามแนวทางของบริษัทแม่ Take-Two</a></p>\n<p>ทีมผู้ก่อตั้ง Runic Games อีกส่วนหนึ่ง (พี่ชายของเขาคือ Erich Schaefer) แยกไปตั้งสตูดิโอ Double Damage Games ในปี 2014 มีผลงานเกมเดียวคือ Rebel Galaxy ในปี 2015 จากนั้นก็เงียบหายไปเช่นกัน ดังนั้นการปิด Echtra รอบนี้ถือเป็นจุดสิ้นสุดของอดีตทีมงานผู้สร้าง Torchlight ทั้งสองสายแล้ว</p>\n<p>ที่มา - <a href=\"https://www.ign.com/articles/star-wars-hunters-publisher-shutters-studio-founded-by-torchlight-diablo-creator-before-it-could-announce-its-new-game\">IGN</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Tue, 03/06/2025 - 16:13</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"47add221703dbb7fcbf5afa1f95a89ac08672d958a73dbb33b4006a7ac6a34b4","category":"Thai"}
{"title":"พลังเงียบของ LinkedIn กับความท้าทายที่เริ่มชัดเจน: ผู้ใช้มีส่วนร่วมน้อยลง ภาพลักษณ์เดิมที่หายไป และประเด็นความเป็นส่วนตัวของข้อมูล","link":"https://www.blognone.com/node/146417","date":1747308859000,"content":"<span>พลังเงียบของ LinkedIn กับความท้าทายที่เริ่มชัดเจน: ผู้ใช้มีส่วนร่วมน้อยลง ภาพลักษณ์เดิมที่หายไป และประเด็นความเป็นส่วนตัวของข้อมูล</span>\n\n  <div>\n    <div>Body</div>\n              <div><p>จากที่เคยถูกมองว่าเป็นแค่เว็บฝากเรซูเม่ วันนี้ LinkedIn กลายเป็นหนึ่งในสินทรัพย์ที่มีมูลค่ามากที่สุดของ Microsoft อย่างเงียบ ๆ หลังถูกซื้อกิจการด้วยมูลค่า 26,000 ล้านดอลลาร์ฯ แถมยังกลายเป็นแหล่งข้อมูลสำหรับการพัฒนา AI อันล้ำค่า</p>\n<p>แต่ ... เบื้องหลังความสำเร็จนี้ LinkedIn กำลังเจอกับโจทย์ใหม่ ๆ ที่ซับซ้อน ทั้งเรื่องการมีส่วนร่วมของผู้ใช้ที่ลดลง ภาพลักษณ์ของแพลตฟอร์มที่หายไป และประเด็นความเป็นส่วนตัวของข้อมูลผู้ใช้</p>\n<p><strong>เห็นเงียบ ๆ รายได้ฟาดเรียบ</strong></p>\n<p>ธุรกิจของ LinkedIn เติบโตแบบก้าวกระโดด รายได้ต่อปีเพิ่มจาก 3,000 ล้านดอลลาร์ฯ ในปี 2016 เป็นมากกว่า 17,000 ล้านดอลลาร์ฯ ในปี 2025 ซึ่งไม่ได้มาจากโฆษณาอย่างเดียว แต่รวมถึงบริการจัดหางาน โฆษณาแบบ B2B และรายได้จากผู้ใช้งานพรีเมียมที่เพิ่มขึ้นเรื่อย ๆ</p>\n<p>โดยในปีที่แล้ว รายได้จากสมาชิกแบบพรีเมียมทะลุ 2,000 ล้านดอลลาร์ฯ เป็นครั้งแรก สะท้อนว่าผู้ใช้งานยินดีจ่ายเพื่อสิ่งที่ช่วยยกระดับอาชีพ ไม่ว่าจะเป็น InMail ข้อมูลเชิงลึกของโปรไฟล์ หรือเครื่องมือพัฒนาทักษะ ทำให้ LinkedIn ไม่ต้องพึ่งแค่รายได้จากโฆษณาเหมือนแพลตฟอร์มโซเชียลอื่น ๆ</p>\n<p>นอกจากนี้ LinkedIn ยังกลายเป็นแหล่งข้อมูลทองคำสำหรับการพัฒนา AI ของ Microsoft ด้วยฐานผู้ใช้งานกว่า 1.1 พันล้านคน ซึ่งมีทั้งข้อมูลการค้นหางาน เส้นทางอาชีพ การส่งข้อความ และการเรียนรู้ทักษะต่าง ๆ บนแพลตฟอร์ม ที่ถูกนำมาใช้ฝึกโมเดล AI</p>\n<p>ข้อมูลเหล่านี้เป็นเบื้องหลังที่ทำให้ Microsoft Copilot ช่วยเขียนเรซูเม่ สร้างคำบรรยายงาน และช่วยทีม HR ทำงานอัตโนมัติ ที่สำคัญ ข้อมูลที่ได้มามีโครงสร้างดี และเกี่ยวข้องกับพฤติกรรมการทำงานจริง ต่างจากข้อมูลจากแพลตฟอร์มโซเชียลอื่น ๆ ทำให้ Microsoft ได้เปรียบตรงนี้อย่างมาก</p>\n<p><strong>คนใช้งานเยอะ แต่ไม่ติดงอมแงม</strong></p>\n<p>ถึงจะมีผู้ใช้งานเยอะมาก แต่ LinkedIn กลับมีอัตราการมีส่วนร่วมน้อยมาก โดยเฉลี่ยผู้ใช้ Android ใช้เวลาอยู่บนแพลตฟอร์มเพียงเดือนละ 48 นาทีเท่านั้น เทียบไม่ได้เลยกับ TikTok ที่คนใช้กันกว่าเดือนละ 35 ชั่วโมง</p>\n<p>LinkedIn พยายามแก้ปัญหานี้ด้วยการเพิ่มฟีเจอร์ เช่น เกมปริศนา แสดงโพสต์จากนอกเครือข่าย และปรับอัลกอริทึมดันโพสต์บางประเภทมากขึ้น ตามเป้าหมายให้คนอยากเข้ามาใช้บ่อยขึ้น และอยู่นานขึ้น</p>\n<p>ซึ่งเมื่อกระตุ้นให้คนโพสต์มากขึ้น ก็เกิดคำถามว่า LinkedIn กำลังจะกลายเป็นอะไร? ตอนนี้มีทั้งโพสต์ให้คำแนะนำอาชีพ เรื่องเล่าส่วนตัว ไปจนถึงรีวิวฟาสต์ฟู้ดโดยผู้บริหารบริษัทใหญ่ ๆ ถึงแม้จะดึงความสนใจได้ แต่ก็ทำให้บางคนเริ่มรู้สึกว่า LinkedIn เริ่มจะเหมือน Facebook เข้าไปทุกที</p>\n<p>นอกจากนี้ การที่ LinkedIn เข้ามามีบทบาทใน AI ยังทำให้เกิดคำถามใหญ่เรื่องความเป็นส่วนตัว เมื่อต้นปีนี้มีรายงานว่า ข้อมูลของผู้ใช้ ซึ่งรวมถึงข้อความส่วนตัวของสมาชิกแบบพรีเมียม ถูกนำไปฝึก AI โดยไม่มีการแจ้งให้ผู้ใช้รับรู้</p>\n<p>เพื่อแก้ปัญหา และรักษาแก่นเดิมของแพลตฟอร์ม LinkedIn ได้เริ่มปรับอัลกอริทึมใหม่ ให้เน้นโพสต์ที่เกี่ยวข้องกับงาน และลดโพสต์ที่ดูไม่มืออาชีพ รวมทั้งให้ผู้ใช้เลือกไม่อนุญาตให้ข้อมูลถูกนำไปใช้ฝึก AI ได้ แต่ก็ยังเป็นเรื่องยากที่แพลตฟอร์มจะหาจุดสมดุลระหว่าง “น่าสนใจ” กับ “น่าเชื่อถือ”</p>\n<p><strong>เส้นทางต่อจากนี้</strong></p>\n<p>LinkedIn กำลังเดินอยู่บนเส้นทางที่เต็มไปด้วยโอกาส และแรงกดดันในเวลาเดียวกัน รายได้ยังเติบโตต่อเนื่อง บทบาทในกลยุทธ์ AI ของ Microsoft ก็ชัดเจนขึ้นเรื่อย ๆ แต่ก็ยังมีความท้าทายมากขึ้นเรื่อย ๆ</p>\n<p>แพลตฟอร์มต้องหาทางกระตุ้นให้ผู้ใช้มีส่วนร่วมมากขึ้น โดยไม่สูญเสียจุดแข็งเรื่องความเป็นมืออาชีพ และต้องใช้ AI อย่างมีความรับผิดชอบ ไม่เพียงเพื่อยกระดับประสบการณ์ของผู้ใช้ แต่ยังต้องนึกถึงความโปร่งใส และความเชื่อมั่นในระยะยาวด้วย</p>\n<p>นอกจากนี้ LinkedIn ต้องรักษาอัตลักษณ์ของตัวเองให้ชัดเจน ท่ามกลางกระแสโซเชียลที่เน้นความบันเทิง และเนื้อหาฉาบฉวย ถ้าแพลตฟอร์มสามารถตอบโจทย์ทั้งหมดนี้ได้ LinkedIn จะไม่ได้เป็นแค่แพลตฟอร์มหางาน หรือพื้นที่โพสต์ความเห็นทางธุรกิจอีกต่อไป แต่จะกลายเป็นโครงสร้างพื้นฐานดิจิทัลสำหรับโลกของการทำงานในยุคที่ขับเคลื่อนด้วย AI</p>\n<p>ที่มา: <a href=\"https://www.economist.com/business/2025/04/16/linkedins-unlikely-role-in-the-ai-race\">The Economist</a>, <a href=\"https://techcrunch.com/2025/01/29/linkedin-passes-2b-in-premium-revenues-in-12-months-with-overall-revenues-up-9-on-the-year\">TechCrunch</a>, <a href=\"https://sproutsocial.com/insights/linkedin-statistics\">Sprout Social</a>, <a href=\"https://www.cognism.com/blog/linkedin-statistics\">Cognism</a>, <a href=\"https://www.forbes.com.au/news/innovation/linkedin-is-using-your-data-to-train-microsoft-and-its-own-ai-models-heres-how-to-turn-it-off\">Forbes</a>, และ <a href=\"https://www.thetimes.com/business-money/companies/article/linkedin-used-private-messages-illegally-to-train-ai-bqp2ql8nf\">The Times</a></p>\n</div>\n          </div>\n<span><a href=\"https://www.blognone.com/user/boompw\">boompw</a></span>\n<span><time>Thu, 05/15/2025 - 18:34</time>\n</span>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b2785f08453cfc1f9a7387efd49d3bdf88c1db9755269bff4f7eb6130894a142","category":"Thai"}
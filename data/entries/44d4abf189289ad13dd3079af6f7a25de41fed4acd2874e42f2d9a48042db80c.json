{"title":"Google เสนอแผนเยียวยาเรื่องผูกขาด Search - เปิดให้เบราว์เซอร์และผู้ผลิต Android เลือก Search ได้อิสระขึ้น","link":"https://www.blognone.com/node/143783","date":1734796657000,"content":"<div><div><div><p>กูเกิลยื่นข้อเสนอแผนเยียวยาตามขั้นตอนทางกฎหมาย หลังจากศาลรัฐบาลกลางสหรัฐ <a href=\"https://www.blognone.com/node/141254\">ตัดสินคดี</a>ว่ากูเกิลมีพฤติกรรมผูกขาดธุรกิจค้นหาข้อมูล (Search) จริง ตามที่กระทรวงยุติธรรมสหรัฐเป็นฝ่ายฟ้องร้อง และกระทรวงยุติธรรมสหรัฐได้เสนอ<a href=\"https://www.blognone.com/node/143254\">แผนเยียวยา</a>เมื่อเดือนที่แล้ว ให้ศาลสั่งกูเกิลแยก Chrome ออกมาเป็นอีกบริษัท รวมทั้งให้กูเกิลเปิดไลเซนส์ข้อมูล อัลกอริทึม การแสดงผลการค้นหา ให้คู่แข่งสามารถนำไปปรับปรุงบริการได้</p>\n<p>กูเกิลบอกว่าบริษัทจะยื่นอุทธรณ์ต่อคำตัดสินนี้อยู่แล้ว แต่ตามขั้นตอนบริษัทก็ต้องเสนอแผนเยียวยาตลาด ตามคำตัดสินว่าบริษัทมีพฤติกรรมผูกขาดด้วยเช่นกัน กูเกิลมองว่าข้อเสนอของกระทรวงยุติธรรมสหรัฐที่ให้แยก Chrome ออกมานั้นเกินขอบเขตคำตัดสินไปมาก โดยกูเกิลมองว่าคำตัดสินนั้นสนใจเรื่องที่กูเกิลไปทำข้อตกลงพิเศษกับหลายบริษัท</p>\n<p>ข้อเสนอกูเกิลมีสองส่วน สำหรับเบราว์เซอร์ ซึ่งกูเกิลทำข้อตกลงกับแอปเปิลและ Mozilla อยู่ ได้เสนอให้ผู้ผลิตเบราว์เซอร์มีอิสระมากขึ้นในการทำข้อตกลงกำหนดตัวค้นหาเริ่มต้น (Default) เช่น เบราว์เซอร์เดียวกัน แต่รันคนละแพลตฟอร์มก็ทำสัญญาแยกกันเป็นรายแพลตฟอร์มไป หรือการกำหนดสัญญาให้สั้นลง เช่น ต้องตกลงกันใหม่ทุก 12 เดือน ซึ่งน่าจะสมเหตุสมผลมากขึ้น</p>\n<p>ส่วนฝั่ง Android กูเกิลเสนอให้ผู้ผลิตอุปกรณ์ มีอิสระมากขึ้น เช่น สามารถพรีโหลดระบบค้นหาได้หลายรายในเครื่องเดียว, เลือกพรีโหลดแอปกูเกิลเป็นรายแอป ไม่ต้องเหมายกชุด รวมทั้งเปิดให้ผู้ให้บริการคู่แข่ง เช่น ไมโครซอฟท์ เข้ามาทำข้อตกลงประมูลแย่งพื้นที่พรีโหลดได้</p>\n<p>ประเด็นน่าสนใจคือกูเกิลบอกว่าศาลกำลังพิจารณาคดีในหัวข้อที่มีพลวัตการเปลี่ยนแปลงสูง โดยดูได้จากการไต่สวนที่เริ่มเมื่อปีที่แล้ว แต่วันนี้ผ่านมาปีเดียว AI ได้เข้ามามีบทบาทในอุตสาหกรรมสูงมาก ตลาดบริการค้นหาข้อมูลมีการแข่งขันเพิ่มมากขึ้นแล้ว</p>\n<p>ที่มา: <a href=\"https://blog.google/outreach-initiatives/public-policy/google-remedies-proposal-dec-2024/\">กูเกิล</a></p>\n<p><img src=\"https://www.blognone.com/sites/default/files/externals/6673d91b19b022aa974a44366ddd8578.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/gooogle\">Gooogle</a></div><div><a href=\"/topics/chrome\">Chrome</a></div><div><a href=\"/topics/google-search\">Google Search</a></div><div><a href=\"/topics/department-justice\">Department of Justice</a></div><div><a href=\"/topics/antitrust\">Antitrust</a></div><div><a href=\"/topics/lawsuit\">Lawsuit</a></div><div><a href=\"/topics/browser\">Browser</a></div><div><a href=\"/topics/android\">Android</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"44d4abf189289ad13dd3079af6f7a25de41fed4acd2874e42f2d9a48042db80c","category":"Thai"}
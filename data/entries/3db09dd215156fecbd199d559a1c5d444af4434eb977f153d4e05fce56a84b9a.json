{"title":"OpenAI ยกเลิกการปล่อยโมเดล o3, เตรียมออก GPT-4.5 และรวมโมเดลทั้งหมดเป็นชุดเดียวใน GPT-5","link":"https://www.blognone.com/node/144628","date":1739400868000,"content":"<div><div><div><p>Sam Altman ซีอีโอ OpenAI <a href=\"https://x.com/sama/status/1889755723078443244\">ประกาศ</a>โร้ดแมปการออกโมเดลปัญญาประดิษฐ์รุ่นใหม่ของบริษัท โดยมีเป้าหมายลดความซับซ้อน ไม่ต้องการให้ผู้ใช้งานต้องมาเลือกว่าจะใช้โมเดลใดทำงาน ต้องการรวมโมเดล AI เป็นชุดเดียว เพิ่มความสะดวกกับผู้ใช้งาน</p>\n<p>OpenAI มีโมเดลหลักที่เปิดให้ใช้งานตอนนี้คือตระกูล GPT ที่เน้นการให้คำตอบทันที รุ่นล่าสุดคือ <a href=\"https://www.blognone.com/node/133009\">GPT-4</a> และตระกูล o ที่เน้นการคิดเป็นขั้นตอน ซึ่ง<a href=\"https://www.blognone.com/node/143771\">เพิ่งเปิดตัว o3</a> และ o3-mini โดย <a href=\"https://www.blognone.com/node/144453\">o3-mini เปิดให้ใช้งาน</a>แล้ว</p>\n<p>ผลจากการรวมโมเดลนี้ทำให้ OpenAI ยกเลิกการเผยแพร่โมเดล o3 สำหรับผู้ใช้งาน โดยกระบวนการทำงานแบบคิดเป็นขั้นตอนจะถูกนำไปรวมเป็นส่วนหนึ่งในโมเดล GPT ที่เป็นตัวหลักแทน</p>\n<p>แผนงานของ OpenAI จากนี้คือการออกโมเดล GPT-4.5 ซึ่งมีโค้ดเนมภายในว่า Orion จากนั้นจะออกโมเดล GPT-5 ซึ่งรวมการทำงานของโมเดลตระกูล o เข้ามา มีสามารถตัดสินใจเองว่าคำถามนี้ควรคิดเป็นขั้นตอนหรือไม่</p>\n<p>Altman ยังบอกว่าในวันแรกที่ GPT-5 เปิดให้ใช้งาน ผู้ใช้งาน ChatGPT แบบฟรีจะสามารถเข้าถึงโมเดลล่าสุดได้ทันที ส่วนลูกค้าเสียเงินแบบ Plus และ Pro จะสามารถใช้งานฟังก์ชันความสามารถสูงได้มากกว่าผู้ใช้งานแบบฟรี</p>\n<p>สุดท้ายเขาตอบคำถามใน X โดยบอกว่า GPT-4.5 จะออกมาในระดับหลายสัปดาห์ข้างหน้า ส่วน GPT-5 เป็นหลักเดือน นอกจากนี้ยังมีแนวคิดขยายลิมิตการใช้งานสำหรับคนที่ต้องการใช้งานเยอะ ให้จ่ายเงินตามปริมาณประมวลผล โดยเฉพาะกรณี<a href=\"https://www.blognone.com/node/144472\">เครื่องมือ ChatGPT Deep Research</a> ที่จำกัดไว้ 100 คิวรีต่อวัน</p>\n<p>ที่มา: <a href=\"https://techcrunch.com/2025/02/12/openai-cancels-its-o3-ai-model-in-favor-of-a-unified-next-gen-release/\">TechCrunch</a></p>\n<p><img src=\"https://www.blognone.com/sites/default/files/externals/c2b7b838a9324443475a29de01ce822e.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/sam-altman\">Sam Altman</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/llm\">LLM</a></div><div><a href=\"/topics/chatgpt\">ChatGPT</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3db09dd215156fecbd199d559a1c5d444af4434eb977f153d4e05fce56a84b9a","category":"Thai"}
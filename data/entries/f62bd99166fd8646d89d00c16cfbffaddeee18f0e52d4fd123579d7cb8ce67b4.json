{"title":"[ลือ] ผลจาก Siri ใหม่ล่าช้า, Apple เลื่อนเปิดตัวจอ Smart Home ไม่มีกำหนด, iOS 19 อาจไม่เน้นฟีเจอร์ AI","link":"https://www.blognone.com/node/145161","date":1741536465000,"content":"<div><div><div><p>คืนวันอาทิตย์พบกับจดหมายข่าว Power On ของ Mark Gurman แห่ง Bloomberg เช่นเคย คราวนี้เป็นข้อมูลภาคต่อหลังข่าว แอปเปิล<a href=\"https://www.blognone.com/node/145143\">ยืนยันฟีเจอร์ Siri ใหม่จะล่าช้าไปจากกำหนด</a> และอาจต้อง<a href=\"https://www.blognone.com/node/145149\">รื้อทำใหม่ทั้งหมด</a> ซึ่งเรื่องนี้ส่งผลกระทบต่อแผนออกสินค้าใหม่ด้วย</p>\n<p>ก่อนหน้านี้มีข่าวเกี่ยวกับ<a href=\"https://www.blognone.com/node/143074\">อุปกรณ์สมาร์ทโฮมใหม่</a> เรียกกันว่า HomePod มีจอ หรือ iPad มีขาตั้ง กำหนดเปิดตัวช่วงต้นปีนี้ แล้วก็มีข่าว<a href=\"https://www.blognone.com/node/143451\">เลื่อนไปไตรมาส 3</a> อย่างไรก็ตามเนื่องจากอุปกรณ์นี้พึ่งพาการสั่งงานด้วยเสียงผ่าน Siri ใหม่บน Apple Intelligence ที่ยังทำไม่เสร็จตามข่าวข้างต้น อุปกรณ์สมาร์ทโฮมนี้จึงเลื่อนเปิดตัวออกไปตาม Siri ใหม่ด้วย</p>\n<p>อย่างไรก็ตามแม้สินค้าจะเลื่อนไปแบบไม่มีกำหนดตอนนี้ แต่แอปเปิลก็ให้พนักงานช่วยกันทดสอบอุปกรณ์ โดยอนุญาตให้นำกลับบ้านไปใช้งานและรายงานผลกลับมาให้แอปเปิล</p>\n<p>ความล่าช้าของ Siri ซึ่งคาดว่าจะเสร็จสมบูรณ์ใน iOS 20 ทำให้ iOS 19 ที่จะเปิดตัวกลางปีนี้ในงาน WWDC อาจไม่มีอะไรให้ตื่นเต้นนัก Gurman บอกว่าฟีเจอร์ที่ประกาศอาจไม่มีอะไรเกี่ยวกับ AI เลย แต่เป็นการนำสิ่งที่ Apple Intelligence ทำได้ตอนนี้ ขยายไปใช้งานกับแอปอื่นเพิ่มเติม</p>\n<p>นอกจากนี้ Gurman มีรายงานข้อมูลของแว่นตาอัจฉริยะ ซึ่งแอปเปิลยังคงพิจารณาความเป็นไปได้ในการพัฒนา เพื่อให้เป็นทางเลือกนอกจาก Vision Pro อย่างไรก็ตามบริษัทยังพบความท้าทายหลายอย่าง คาดว่าแว่นตานี้จะออกมาได้เร็วที่สุดใน 3-5 ปี</p>\n<p>ที่มา: <a href=\"https://www.bloomberg.com/news/newsletters/2025-03-09/apple-ipad-air-mac-studio-macbook-air-thoughts-company-explores-smart-glasses\">Bloomberg</a></p>\n<p><img src=\"https://www.blognone.com/sites/default/files/externals/d9740f4fa004bcccec80ce65222fbd4b.png\" alt=\"\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/smart-home\">Smart Home</a></div><div><a href=\"/topics/siri\">Siri</a></div><div><a href=\"/topics/apple-intelligence\">Apple Intelligence</a></div><div><a href=\"/topics/smart-glass\">Smart Glass</a></div><div><a href=\"/topics/ios-19\">iOS 19</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f62bd99166fd8646d89d00c16cfbffaddeee18f0e52d4fd123579d7cb8ce67b4","category":"Thai"}
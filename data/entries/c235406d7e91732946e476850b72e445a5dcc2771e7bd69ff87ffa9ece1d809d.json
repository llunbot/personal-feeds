{"title":"DeepSeek ทำหุ้นเทคสหรัฐร่วงเมื่อคืนนี้ - NVIDIA ลบ 17% มูลค่ากิจการลดลง 20 ล้านล้านบาท","link":"https://www.blognone.com/node/144347","date":1738019756000,"content":"<div><div><div><p>ตลาดหุ้นสหรัฐอเมริกาเมื่อคืนนี้สะท้อนความกังวลจาก DeepSeek บริษัทปัญญาประดิษฐ์ของจีน ที่เผยแพร่<a href=\"https://www.blognone.com/node/144230\">โมเดลโอเพนซอร์ส R1</a> มีความสามารถบางอย่างเหนือกว่า o1 ของ OpenAI แต่ใช้ต้นทุนการพัฒนาที่ต่ำกว่ามาก และไม่ต้องใช้เทคโนโลยีชิปรุ่นล่าสุด โดยราคาหุ้นกลุ่มเทคจำนวนมากปรับลดลงสูง</p>\n<p>NVIDIA ซึ่งเป็นศูนย์กลางของความกังวลนี้ ราคาหุ้นลดลงถึง 16.97% ปิดการซื้อขายที่ 118.42 ดอลลาร์ต่อหุ้น มูลค่ากิจการหายไปในวันเดียวกว่า 6 แสนล้านดอลลาร์ หรือประมาณ 20 ล้านล้านบาท เป็นสถิติสูงสุดที่เคยมีมาในตลาดหุ้นสหรัฐ โดยประเด็นหลักคือความต้องการจีพียูสมรรถนะสูงอาจไม่ใช่เรื่องสำคัญแล้ว จึงอาจกระทบกับรายได้ในอนาคตของ NVIDIA</p>\n<p><img src=\"https://www.blognone.com/sites/default/files/externals/c553cb873331d5ecff135bf995a4ddfa.jpg\" alt=\"\" /></p>\n<p>การปรับลดลงของหุ้น NVIDIA ยังพาหุ้นกลุ่มชิปที่เกี่ยวข้องลดลงตามทั้ง Broadcom -17.4%, TSMC -14.3%, AMD -6.4% และ ASML -5.8%</p>\n<p>หุ้นกลุ่มฮาร์ดแวร์ที่เกี่ยวข้องต่างมีราคาหุ้นลงแรงเช่นกันโดย Dell Technologies -8.7%, Hewlett Packard Enterprise -5.8%, Oracle -13.8% และ Super Micro Computer -12.6% ขณะกลุ่มหุ้นเทคขนาดใหญ่ที่เรียกว่า 7 นางฟ้า หรือ Magnificent 7 ไม่ได้ปรับลดแรงทุกบริษัท โดย Apple +3.2%, Meta +1.9% และ Amazon +0.2%</p>\n<p>มีข้อสังเกตว่ามูลค่ากิจการ 6 แสนล้านดอลลาร์ที่หายไปวันเดียวของ NVIDIA นั้นใหญ่ขนาดไหน ให้เทียบว่าบริษัท Coca-Cola มีมูลค่ากิจการ 2.75 แสนล้านดอลลาร์ หรือมากกว่าครึ่งหนึ่งของมูลค่ากิจการที่หายไปของ NVIDIA เลย</p>\n<p>ถึงแม้ NVIDIA จะมีราคาหุ้นปรับลดแรง แต่มูลค่ากิจการรวมของบริษัทล่าสุดอยู่ที่ 2.9 ล้านล้านดอลลาร์ ยังสูงสุดเป็นอันดับที่ 3 รองจาก Apple (3.45 ล้านล้าน) และ Microsoft (3.23 ล้านล้าน)</p>\n<p>ที่มา: <a href=\"https://www.cnbc.com/2025/01/27/nvidia-sheds-almost-600-billion-in-market-cap-biggest-drop-ever.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/e52e81dee12568063d5a23e635dcec18.png\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/stock\">Stock</a></div><div><a href=\"/topics/stock-market\">Stock Market</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/market-capitalization\">Market Capitalization</a></div><div><a href=\"/topics/deepseek\">DeepSeek</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c235406d7e91732946e476850b72e445a5dcc2771e7bd69ff87ffa9ece1d809d","category":"Thai"}
{"title":"เบื้องหลัง Dragon Age: The Veilguard ความพยายามกู้ชื่อ BioWare หลังวิกฤตนาน 10 ปี","link":"https://www.blognone.com/node/142401","date":1728102373000,"content":"<div><div><div><p>เนื่องในโอกาส <a href=\"https://www.blognone.com/node/141455\">Dragon Age: The Veilguard จะวางขายวันที่ 31 ตุลาคม 2024</a> โดยเป็น<a href=\"https://www.blognone.com/node/140328\">เกม Dragon Age ภาคใหม่ (นับเป็นภาค 4) ครั้งแรกในรอบ 10 ปี (ภาค 3 ออกปี 2014)</a> เว็บไซต์ IGN มีโอกาสไปสัมภาษณ์ทีมพัฒนาเกมภาคนี้ถึงสำนักงานใหญ่ของ BioWare ที่เมือง Edmonton ในแคนาดา และมีข้อมูลเชิงลึกเบื้องหลังการพัฒนาด้วย</p>\n<p>นับจาก Dragon Age ภาคล่าสุด ในรอบ 10 ปีที่ผ่านมา <a href=\"https://www.blognone.com/node/126629\">สตูดิโอ BioWare เองประสบปัญหามากมาย จากเกมที่ไม่ประสบความสำเร็จทั้ง Mass Effect Andromeda (2017) และ Anthem (2019)</a> ดังนั้น Dragon Age: The Veilguard จึงเป็นความพยายามครั้งใหม่ของ BioWare ในการกู้ศรัทธาแฟนๆ กลับคืนมา</p>\n<p><img src=\"https://www.blognone.com/sites/default/files/externals/9259fc43930f42c6733268af7f9c8b06.jpg\" /></p>\n<p>แต่เส้นทางของเกม Dragon Age 4 เองก็ไม่ได้ราบรื่น เพราะตอนแรกมันถูกออกแบบมาเป็นเกมมัลติเพลเยอร์ (ตามกระแสฮิตในยุคนั้น ซึ่งรวมถึง Anthem ที่ BioWare ตั้งใจให้เป็นเกมยิงมัลติเพลเยอร์เช่นกัน) แต่สุดท้าย<a href=\"https://www.blognone.com/node/121412\">กระบวนการพัฒนาถูกรีเซ็ตในปี 2021</a> ให้กลับมาทำเกม RPG ออฟไลน์ที่ตัวเองถนัด เท่ากับว่าเกม The Veilguard ใช้เวลาพัฒนาประมาณ 3 ปี</p>\n<p>กระบวนการบริหารสตูดิโอ BioWare ก็เปลี่ยนใหม่ไม่น้อย เพราะระหว่างปี 2017-2020 มีผู้บริหารระดับสูงลาออกไปเป็นจำนวนมาก รวมถึง <a href=\"https://www.blognone.com/node/119957\">Casey Hudson ผู้จัดการใหญ่ (general manager) และ Mark Darrah โปรดิวเซอร์ของซีรีส์ Dragon Age ลาออกในปี 2020</a> (ภายหลัง Darrah กลับมารับบทเป็นที่ปรึกษาในปี 2023)</p>\n<p><img alt=\"No Description\" src=\"https://www.blognone.com/sites/default/files/externals/25971d4832851b42a03d8b1120b9d19d.jpg\" /></p>\n<p>BioWare ดึงเอาผู้จัดการใหญ่คนปัจจุบันคือ Gary McKay ซึ่งเป็นผู้บริหารคนนอกเข้ามาแทน ตัว McKay มีประสบการณ์ทำงานในสตูดิโอเกมมาแล้วมากมาย (รวมถึง EA ต้นสังกัดของ BioWare ระหว่างปี 1998-2005) เขาให้สัมภาษณ์กับ IGN ว่าได้อ่านข่าวดราม่าของ BioWare เช่นเดียวกับทุกคน และคิดว่าหน้าที่ของเขาคือนำความเป็นระเบียบเรียบร้อยกลับคืนมาสู่ BioWare โดยไม่สูญเสียความคิดสร้างสรรค์ไป</p>\n<p>McKay เล่าว่าในช่วงปี 2020-2021 สตูดิโอต้องตัดสินใจทิศทางของ Dragon Age 4 ว่าจะไปยังไงต่อ และได้ข้อสรุปว่าจะกลับมาทำเกมแฟนตาซีฮีโร่เล่นคนเดียวในจักรวาล Dragon Age เน้นการเล่าเรื่องที่ยอดเยี่ยม ตัวละครที่โดดเด่น ซึ่งเป็นรากเหง้าของสตูดิโอ ไม่ใช่เกมมัลติเพลเยอร์ ไม่ใช่เกมออนไลน์ ไม่ทำเงินจาก micro-transaction ตามสมัยนิยม</p>\n<p><img alt=\"No Description\" src=\"https://www.blognone.com/sites/default/files/externals/c30d6944870fd61f892f10ace238f17b.jpg\" /></p>\n<p><a href=\"https://www.blognone.com/node/121381\">BioWare ตัดสินใจโฟกัสกับการพัฒนาเกมแค่ 2 เกมคือ Dragon Age 4 และ Mass Effect 5</a> โดยหยุดการพัฒนา Anthem และ<a href=\"https://www.blognone.com/node/134568\">ถ่ายโอนเกมออนไลน์ Star Wars: The Old Republic (SWTOR) ไปยังสตูดิโอภายนอก Broadsword ทำต่อแทน</a></p>\n<p>หน้าที่การกำกับเกม Dragon Age 4 มาอยู่กับ Corinne Busche ซึ่งเป็นพนักงานเก่าแก่ของ EA มาตั้งแต่ปี 2006 และอยู่กับ BioWare มาตั้งแต่ปี 2019 ตั้งเป้ายกระดับระบบต่อสู้และระบบความคืบหน้า (progression) ของ Dragon Age ใหม่ ในทีมพัฒนายังมี John Epler หัวหน้าฝ่ายครีเอทีฟที่เคยทำ Dragon Age มาแล้วทุกภาค</p>\n<p>หลังพัฒนาเกมมาได้พอสมควร BioWare จึงเชิญ Andrew Wilson ซีอีโอของ EA และ <a href=\"https://www.blognone.com/node/134453\">Laura Miele ประธานของสตูดิโอเกมทั้งหมดที่ไม่ใช่ฝั่ง EA Sports</a> มาลองเล่นเกมที่ Edmonton ซึ่งทีมงานทดสอบแล้วทดสอบอีกเพื่อความมั่นใจ ผู้กำกับ Corinne Busche เล่นเกมโชว์ซีอีโอแต่กลับเล่นพลาด ตกเหวตาย และได้รับคำชมจากซีอีโอว่า \"อย่างน้อยเวลาโหลดเกมก็ไม่ช้าเลยนะ\"</p>\n<p>McKay บอกว่า Andrew Wilson อยู่ที่ BioWare ทั้งวันและตื่นเต้นกับเกมนี้มาก เขาคิดว่า The Veilguard จะปลดล็อค [บ่วงกรรม] BioWare ได้สำเร็จ และนำพา BioWare กลับมาสู่ความรุ่งเรืองแบบในอดีต</p>\n<p>The Veilguard เปิดให้สื่อหลายรายลองเล่นไปแล้ว และได้รับเสียงชื่นชมอย่างมาก (หลายสื่อพูดตรงกับว่า BioWare กลับมาแล้ว) ส่วนการพิสูจน์ตัวเองกับแฟนๆ ต้องรอกันในช่วงเกมวางขายสิ้นเดือนนี้</p>\n<p>ที่มา - <a href=\"https://www.ign.com/articles/how-bioware-finally-got-dragon-age-to-the-finish-line-after-a-tumultuous-decade\">IGN</a></p>\n</div></div></div><div><div>Topics: </div><div><div><a href=\"/topics/dragon-age\">Dragon Age</a></div><div><a href=\"/topics/bioware\">BioWare</a></div><div><a href=\"/topics/games\">Games</a></div><div><a href=\"/topics/ea\">EA</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b645064c438eb125ee40b6395227f19e353c547168613ec5977e6d804791e7a4","category":"Thai"}
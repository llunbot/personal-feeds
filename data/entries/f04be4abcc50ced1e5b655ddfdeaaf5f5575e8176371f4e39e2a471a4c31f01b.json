{"title":"Meta ขู่แบนเนื้อหาข่าวบน Facebook/Instagram ในแคลิฟอร์เนีย หากต้องจ่ายค่าธรรมเนียม","link":"https://www.blognone.com/node/134117","date":1685607065000,"content":"<div><div><div><p><a href=\"https://www.blognone.com/node/121247\">เมื่อปี 2020 Meta เคยตัดการเข้าถึงข่าวแบบชั่วคราวบน Facebook ในออสเตรเลีย</a> เหตุการณ์นี้อาจซ้ำรอยอีกครั้งที่สหรัฐฯ</p>\n<p>เมื่อวันพุธทาง Meta ได้ขู่ว่าจะแบนการโพสลิงก์ข่าวบน Facebook และ Instagram ในรัฐแคลิฟอร์เนีย หากสภานิติบัญญัติผ่านร่างกฎหมาย California Journalism Preservation Act (CJPA) ที่บังคับให้โซเชียลมีเดีย เช่น Facebook และ Instagram หรือเสิร์ชเอนจินอย่าง Google ต้องจ่าย \"ค่าธรรมเนียมการใช้สื่อ” ให้แก่สื่อมวลชนเมื่อผู้ใช้เข้าถึงบทความและขายโฆษณาผ่านเนื้อหาข่าว การยุติการเข้าถึงข่าวอาจกระทบต่อชาวแคลิฟอร์เนียกว่า 39 ล้านคน</p>\n<p>Meta ไม่ยอมรับแนวคิดที่บริษัทต้องชดเชยต่อการที่โซเชียลเน็ตเวิร์กมาแย่งความนิยมของสำนักข่าวไป และกล่าวกับ Gizmodo ว่า โดยทั่วไปผู้ใช้งานให้ความสนใจข่าวสารน้อยกว่าเนื้อหาประเภทอื่น บริษัทได้ลดความแพร่หลายของลิงก์ข่าวในช่วงไม่กี่ปีที่ผ่านมา รวมถึงโฆษณาทาง Facebook ไม่ได้เชื่อมโยงเฉพาะกับเนื้อหาที่กำลังดู แต่ขึ้นตามลักษณะของผู้ใช้งาน ดังนั้นรายได้จากโฆษณาจึงไม่สามารถเชื่อมโยงกับสื่อมวลชนได้โดยตรง</p>\n<p>กฎหมาย CJPA ถูกผลักดันโดย Buffy Wicks สมาชิกสภาแคลิฟอร์เนียร์จากพรรคเดโมแครต  เธอกล่าวกับ The California Globe ว่า “แพลตฟอร์มที่โดดเด่นอย่างเสิร์ชเอนจินและโซเชียลเน็ตเวิร์ก มีประสิทธิภาพด้านการตลาดที่สื่อไม่สามารถเทียบได้ แต่สื่อมวลชนกลับถูกบีบบังคับให้แบ่งปันข่าวแก่บริษัทเทคโนโลยีขายโฆษณา โดยที่พวกเขาแทบไม่ได้รับค่าตอบแทนเลย” ร่างกฎหมาย CJPA ได้เข้าสู่การพิจารณาของคณะกรรมาธิการด้านกฎหมาย (Assembly Judiciary Committee) เมื่อต้นเดือนนี้ และผ่านออกมาด้วยเสียงเป็นเอกฉันท์ 9-0</p>\n<p>Meta และ Google ยืนยันจะต่อต้านกฎหมายดังกล่าว โดยระบุว่าร่างกฎหมายเหล่านี้แสดงความสัมพันธ์ระหว่างพวกเขากับสื่ออย่างผิด ๆ และท้ายที่สุดก็จะกลายเป็นเพียง <a href=\"https://blog.google/intl/en-ca/our-concerns-with-bill-c-18-the-online-news-act/\">“ภาษีลิงก์”</a> และในตอนนี้ <a href=\"https://gizmodo.com/facebook-instagram-online-news-act-canada-block-links-1850218878\">Meta ก็กำลังดำเนินนโยบายเดียวกันกับฝ่ายนิติบัญญัติในแคนาดา</a></p>\n<p>ปัจจุบันบริษัทอื่นๆ รวมถึงกลุ่มสิทธิเสรีภาพ เริ่มออกมาต่อต้านกฎหมายดังกล่าวว่าพร้อมให้ความเห็นว่า กฎหมายนี้จะก่อให้เกิดผลเสียมากกว่าผลดี</p>\n<p>ที่มา : <a href=\"https://blog.google/intl/en-ca/our-concerns-with-bill-c-18-the-online-news-act/\">เกี่ยวกับภาษีลิงก์</a>, <a href=\"https://gizmodo.com/facebook-instagram-online-news-act-canada-block-links-1850218878\">Meta กับนโยบายในแคนาดา</a> via <a href=\"https://gizmodo.com/facebook-instagram-google-california-block-news-links-1850492681\">Gizmodo</a></p>\n<p><img alt=\"No Description\" src=\"https://www.blognone.com/sites/default/files/externals/ea77f3d3c63dee17684d5d33ae3d5da3.jpg\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/google\">Google</a></div><div><a href=\"/topics/facebook\">Facebook</a></div><div><a href=\"/topics/instagram\">Instagram</a></div><div><a href=\"/topics/usa\">USA</a></div><div><a href=\"/topics/news\">News</a></div><div><a href=\"/topics/california\">California</a></div></div></div>","author":"ydk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f04be4abcc50ced1e5b655ddfdeaaf5f5575e8176371f4e39e2a471a4c31f01b","category":"Thai"}
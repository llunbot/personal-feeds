{"title":"Nike เลิกซัพพอร์ตแอพมือถือ Adapt ใช้ผูกเชือกรองเท้าอัตโนมัติ หลังออกมา 5 ปี","link":"https://www.blognone.com/node/140798","date":1720498759000,"content":"<div><div><div><p>เมื่อปี 2017 บริษัท Nike เริ่มออกรองเท้าซีรีส์ Adapt ที่มีมอเตอร์ซ่อนอยู่ในรองเท้า สามารถดึงเชือกผูกรองเท้าให้พอดีกับขนาดเท้าได้ โดยไม่ต้องผูกเชือกเอง (ดูคลิปประกอบ) โดยผู้ใช้ต้องควบคุมเชือกผ่านแอพมือถือ Nike Adapt</p>\n<p>แต่ล่าสุด Nike ประกาศยกเลิกการซัพพอร์ตแอพ Adapt บนมือถือ พร้อมถอดลิงก์ออกจากสโตร์ iOS/Android ในวันที่ 6 สิงหาคม 2024 หลังออกแอพตัวนี้มาได้นาน 5 ปี (แอพเริ่มออกปี 2019) หลังจากวันนี้ไป ตัวแอพเดิมอาจยังใช้งานได้ต่อ แต่ถ้า OS มือถืออัพเดตในอนาคต ก็ไม่มีอะไรการันตีว่าแอพจะทำงานได้ตามปกติอีก</p>\n<p>Nike ให้เหตุผลของการหยุดซัพพอร์ตแอพ Adapt ว่าเป็นเพราะตอนนี้ไม่ได้วางขายรองเท้าซีรีส์ Adapt อีกแล้ว ส่วนรองเท้า Adapt เดิมสามารถใส่ได้ต่อไป โดยยังกดปุ่มกระชับเท้าที่ตัวรองเท้าได้ แต่ผู้ใช้จะไม่สามารถควบคุมสีของแสงไฟในรองเท้าได้อีก เพราะต้องทำผ่านมือถือเท่านั้น (รองเท้าจะแสดงไฟสีเดิมที่เลือกไว้)</p>\n<p>ความเห็นของลูกค้าที่ซื้อรองเท้า Adapt ไปแล้วก็เป็นไปตามคาด (<a href=\"https://www.reddit.com/r/Sneakers/comments/1azpo7n/nike_adapt_app_retirement_8624_loss_of_light/\">ตัวอย่างกระทู้ใน Reddit</a>) นั่นคือ Nike ขายรองเท้าในราคาแพง (คู่ละ 350 ดอลลาร์) แล้วบทจะเลิกซัพพอร์ตก็เลิกไปดื้อๆ เลย ผู้ใช้บางรายบอกว่าคงต้องดาวน์โหลด APK เก็บไว้ใช้งาน รวมถึงเรียกร้องให้ Nike เปิดซอร์สโค้ดของแอพเพื่อให้ชุมชนนำไปพัฒนาต่อ</p>\n<p>เว็บไซต์ The Verge และ Ars Technica ชี้ว่านี่เป็นจุดอ่อนของสินค้าคอนซูเมอร์หลายยี่ห้อ ที่พยายามเอาเทคโนโลยีเข้ามาใส่เพื่อสร้างจุดขาย แต่กลับมีปัญหาเรื่องระยะเวลาซัพพอร์ตทางเทคนิค เพราะแบรนด์คอนซูเมอร์เหล่านี้มักมาค้นพบในภายหลังว่าต้องใช้ต้นทุนในการซัพพอร์ตยาวนาน ไม่สามารถขายแล้วจบกันไปเหมือนกับสินค้าคอนซูเมอร์แบบดั้งเดิมได้</p>\n<p>ที่มา - <a href=\"https://www.nike.com/help/a/adapt-app\">Nike</a>, <a href=\"https://www.theverge.com/2024/7/4/24192184/nike-adapt-bb-shoes-sneakers-apple-android-app\">The Verge</a>, <a href=\"https://arstechnica.com/gadgets/2024/07/immensely-disappointing-nike-killing-app-for-350-self-tying-sneakers/\">Ars Technica</a></p>\n<p><img alt=\"No Description\" src=\"https://www.blognone.com/sites/default/files/externals/e48133dc3ab4303862982001fbcbae80.jpeg\" /></p>\n</div></div></div><div><div>Topics: </div><div><div><a href=\"/topics/nike\">Nike</a></div><div><a href=\"/topics/mobile-app\">Mobile App</a></div><div><a href=\"/topics/gadget\">Gadget</a></div><div><a href=\"/topics/shoe\">Shoe</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2c7e6e21afe54e09d9dc027702896472cff3a0b4d85b0fd34f918da6d53298d3","category":"Thai"}
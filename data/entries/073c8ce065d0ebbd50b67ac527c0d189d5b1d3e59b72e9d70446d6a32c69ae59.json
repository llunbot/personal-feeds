{"title":"Apple ชี้แจงเหตุผลที่ไม่สนใจทำเสิร์ชเอ็นจินแข่งกับ Google","link":"https://www.blognone.com/node/143820","date":1735084647000,"content":"<div><div><div><p>มีความคืบหน้าคดีที่กระทรวงยุติธรรมสหรัฐ<a href=\"https://www.blognone.com/node/119134\">ฟ้องกูเกิล</a>เรื่องการผูกขาดธุรกิจระบบค้นหา (Search) และศาลรัฐบาลกลางสหรัฐ<a href=\"https://www.blognone.com/node/141254\">ตัดสิน</a>ว่ากูเกิลมีพฤติกรรมผูกขาดจริง ซึ่งกูเกิลก็เตรียมอุทธรณ์ ขณะเดียวกันศาลก็สั่งให้<a href=\"https://www.blognone.com/node/143254\">กระทรวงยุติธรรมสหรัฐ</a> และ<a href=\"https://www.blognone.com/node/143783\">กูเกิล</a> เสนอแผนเยียวยาที่เป็นผลจากการผูกขาด</p>\n<p>ประเด็นหนึ่งที่กระทรวงยุติธรรมสหรัฐใช้เป็นข้อมูลเพื่อแสดงว่ากูเกิลพยายามผูกขาดธุรกิจค้นหา คือการจ่ายเงินให้แอปเปิลจำนวนมากทุกปี แลกกับการเป็นระบบค้นหาค่าเริ่มต้น (default) โดยกระทรวงยุติธรรมสหรัฐบอกว่าถ้ากูเกิลต้องเลิกจ่ายเงินส่วนนี้ แอปเปิลก็จะพัฒนาระบบค้นหาของตนเองขึ้นมาแทน (<a href=\"https://www.blognone.com/node/136022\">เคยมีข่าวลือด้วย</a>)</p>\n<p>เรื่องนี้ทำให้ Eddy Cue รองประธานอาวุโสส่วนธุรกิจ Services ของแอปเปิล ได้ทำหนังสือชี้แจงศาลว่าสมมติฐานนี้ไม่ถูกต้อง แอปเปิลมีหลายเหตุผลที่จะไม่ทำระบบค้นหาของตนเองดังนี้</p>\n<ul>\n<li>แอปเปิลมีความสนใจธุรกิจอื่นเพื่อสร้างการเติบโตมากกว่าทำระบบค้นหา ที่ต้องใช้เงินลงทุนมหาศาล พนักงาน และเวลาหลายปี</li>\n<li>ธุรกิจระบบค้นหามีความก้าวหน้ารวดเร็วจาก AI การลงทุนมหาศาลเพื่อเข้าร่วมธุรกิจนี้ จึงมีความเสี่ยงสูงมาก</li>\n<li>ธุรกิจระบบค้นหามีรายได้หลักจากโฆษณาแบบเจาะจง ซึ่งไม่ใช่ธุรกิจหลักของแอปเปิล บริษัทเองก็ไม่มีทรัพยากรมารองรับส่วนธุรกิจนี้ ปัจจุบันบริษัทมีรายได้จากระบบค้นหาเล็ก ๆ เฉพาะกลุ่มเช่นใน App Store ที่ต่างไปจากระบบค้นหาขนาดใหญ่ และการเข้าสู่ธุรกิจนี้ จะทำให้บริษัทต้องทบทวนแนวทางปกป้องความเป็นส่วนตัวผู้ใช้งานของบริษัทครั้งใหญ่ด้วย</li>\n</ul>\n<p>แอปเปิลยังยื่นคำขอต่อศาล เพื่อร่วมเป็นพยานในการพิจารณาคดี ในประเด็นการจ่ายเงินให้แพลตฟอร์มเพื่อให้กูเกิลเป็นตัวค้นหาค่าเริ่มต้นด้วย</p>\n<p>ที่มา: <a href=\"https://9to5mac.com/2024/12/24/apple-search-engine-reasons/\">9to5Mac</a> และ <a href=\"https://www.reuters.com/technology/apple-seeks-defend-googles-billion-dollar-payments-search-case-2024-12-24/\">Reuters</a></p>\n<p><img src=\"https://www.blognone.com/sites/default/files/externals/8141d75c1e3cdba6a154e95b95a8c1ac.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/google\">Google</a></div><div><a href=\"/topics/google-search\">Google Search</a></div><div><a href=\"/topics/lawsuits\">Lawsuits</a></div><div><a href=\"/topics/doj\">DoJ</a></div><div><a href=\"/topics/antitrust\">Antitrust</a></div><div><a href=\"/topics/department-justice\">Department of Justice</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"073c8ce065d0ebbd50b67ac527c0d189d5b1d3e59b72e9d70446d6a32c69ae59","category":"Thai"}
{"title":"เปิดตัว The Rogue เกมใหม่ในโลก Prince of Persia โดยผู้พัฒนา Dead Cells","link":"https://www.blognone.com/node/139179","date":1712795525000,"content":"<div><div><div><p>Ubisoft เปิดตัว The Rogue Prince of Persia เกมแอคชั่น 2D แนว roguelite งานภาพสไตล์การ์ตูน ที่พัฒนาโดย<a href=\"https://evilempirestudio.com/\">สตูดิโอ Evil Empire</a> ผู้สร้างชื่อมาจากเกม Dead Cells</p>\n<p>ความแตกต่างของ The Rogue กับเกมซีรีส์ Prince of Persia แบบ 2D เกมอื่นๆ (โดยเฉพาะ <a href=\"https://www.blognone.com/node/137638\">Prince of Persia: The Lost Crown ที่เพิ่งออกเมื่อต้นปี และทำคะแนนรีวิวได้ดีมาก</a>) คือการเป็นเกมแนว roguelite ที่เมื่อผู้เล่นตายแล้วจะกลับมาเกิดใหม่ที่จุดเซฟโอเอซิส แต่ในการเล่นครั้งหน้า ตำแหน่งของฉาก ศัตรู ไอเทม จะเปลี่ยนไปเรื่อยๆ ซึ่งการตายแต่ละครั้งจะทำให้ผู้เล่นเรียนรู้เรื่องราวใหม่ๆ ในเกมมากขึ้นด้วย</p>\n<p>เนื้อเรื่องของเกมภาคนี้คือตัวเอก The Prince ต้องต่อสู้กับเผ่าคนเถื่อน Huns ที่เข้ามารุกราน โดยฝ่ายศัตรูมีพลังเวทย์มืด รูปแบบเกมเพลย์ยังคงเอกลักษณ์ของ Prince of Persia ที่เน้นการวิ่ง ปีนป่าย กระโดด ไต่กำแพง และแก้ปริศนามากมายในฉาก</p>\n<p>ความน่าสนใจที่สุดของ The Rogue Prince of Persia คงหนีไม่พ้นชื่อของสตูดิโอ Evil Empire ที่ประสบความสำเร็จอย่างสูงกับ Dead Cells ที่เป็นหนึ่งในเกม roguelite ผสม metroidvania ที่ได้รับการยกย่องอย่างมาก ในแง่ความ \"มือถึง\" คงไม่มีข้อกังขา เมื่อนำสตูดิโอที่เชี่ยวชาญเกมแนวนี้มาทำเกมแฟรนไชส์ในตำนาน ก็ต้องดูกันว่าจะออกมาดีสมกับความคาดหมายของแฟนๆ แค่ไหน</p>\n<p>เกมจะเปิดทดสอบแบบ Early Access ใน Steam วันที่ 14 พฤษภาคม 2024 ตอนนี้มี<a href=\"https://store.steampowered.com/app/2717880/The_Rogue_Prince_of_Persia/\">หน้าเพจบน Steam</a> แล้ว</p>\n<p>ที่มา - <a href=\"https://news.ubisoft.com/en-gb/article/0EpjoPNNNQ3H3zY70X1Rm/the-rogue-prince-of-persia-enters-early-access-may-14\">Ubisoft</a></p>\n<p><img alt=\"No Description\" src=\"https://www.blognone.com/sites/default/files/externals/864b4a1df2ce3fcce017bf78973b4a68.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/342c468fbce13d05d0529ca61cced697.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/ebe8e18131f801095874e2dd8cc7e760.jpg\" /></p>\n</div></div></div><div><div>Topics: </div><div><div><a href=\"/topics/prince-of-persia\">Prince of Persia</a></div><div><a href=\"/topics/dead-cells\">Dead Cells</a></div><div><a href=\"/topics/games\">Games</a></div><div><a href=\"/topics/ubisoft\">Ubisoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"66ac170de82d088eb48a4efcd0bbeb95d3b082717ecb40f7295e5d902a7d2917","category":"Thai"}
{"title":"[ไม่ยืนยัน] นักวิจัยความปลอดภัยระบุ แอปเปิลเตรียมใช้เครื่องมือสแกนภาพโป๊เด็กใน iPhone","link":"https://www.blognone.com/node/124079","date":1628138245000,"content":"<div><div><div><p>Matthew Green นักวิจัยความปลอดภัยไซเบอร์ชื่อดัง อ้างแหล่งข่าวไม่เปิดเผยตัวตนหลายรายว่าแอปเปิลกำลังเปิดใช้งานตัวสแกนภาพโป๊เด็กบนไอโฟน</p>\n<p>เนื้อหาทางเพศจากการละเมิดเด็ก (child sexual abuse material - CSAM) เป็นประเด็นสำคัญในโลกเทคโนโลยีเนื่องจากเป็นเนื้อหาที่มีความผิดจากการครองครองเพียงอย่างเดียว แต่เทคโนโลยีการเข้ารหัสทุกวันนี้ทำให้กระบวนการตรวจสอบว่าใครครอบครองหรือเผยแพร่เนื้อหาเหล่านี้ทำได้ยากขึ้น</p>\n<p>แนวทางการสร้างฐานข้อมูลภาพโป๊เด็กและสแกนหาภาพเหล่านี้บนบริการคลาวด์มีมานานแล้ว โดยไมโครซอฟท์ได้พัฒนา<a href=\"https://www.blognone.com/node/67619\">โปรแกรม PhotoDNA</a> เพื่อหาภาพที่ตรงกับฐานข้อมูลมาตั้งแต่ปี 2014 ทั้งกูเกิล, ทวิตเตอร์, และเฟซบุ๊กก็ใช้งานเครื่องมือนี้ แต่ที่ผ่านมายังจำกัดอยู่เฉพาะบริการออนไลน์เท่านั้น หากแอปเปิลนำเครื่องมือนี้มาสแกนบน iPhone จริงก็นับว่าเป็นการนำเครื่องมือมาสแกนบนอุปกรณ์ของผู้ใช้โดยตรงเป็นวงกว้างครั้งแรกๆ</p>\n<p>Green ระบุว่าเครื่องมือจะดาวน์โหลดฐานข้อมูลแฮชลักษณะภาพ (perceptual hash) ลงมายังโทรศัพท์ และสแกนหาภาพที่ตรงกับค่าแฮช หากพบภาพที่ตรงจำนวนเกินที่ตั้งไว้ก็จะแจ้งกลับไปยังเซิร์ฟเวอร์แอปเปิล แนวทางนี้ทำให้แอปเปิลสามารถแจ้งเจ้าหน้าที่ได้ แม้ผู้ใช้จะไม่เปิดบริการคลาวด์ใดๆ เพื่อซิงก์ภาพออกจากโทรศัพท์เลยก็ตาม อย่างไรก็ดี Green ระบุว่าในช่วงแรกแอปเปิลจะตรวจสอบค่าแฮชเฉพาะภาพที่แชร์ขึ้นคลาวด์แล้วเท่านั้น แต่การสร้างโปรแกรมเพื่อรันในเครื่องผู้ใช้โดยตรงนั้นก็ไม่น่ามีวัตถุประสงค์อื่นนอกจากต้องการสแกนทุกภาพในเครื่อง</p>\n<p>ที่ผ่านมาระบบแชตแบบเข้ารหัสจากปลายทางถึงปลายทาง (end-to-end) เป็นประเด็นถกเถียงกันมากเนื่องจากหน่วยงานรัฐไม่สามารถเข้าถึงข้อมูลในแชตผ่านทางผู้ให้บริการได้ แต่ต้องยึดโทรศัพท์และตรวจสอบข้อความจากโทรศัพท์โดยตรงเท่านั้น แนวทางการฝังโปรแกรมสแกนเนื้อหาและขอให้แจ้งเตือนเมื่อเนื้อหาในโทรศัพท์ตรงตามเงื่อนไขจึงเป็นแนวทางที่หน่วยงานรัฐหลายชาติเสนอให้ใช้งาน หลายปีก่อน<a href=\"https://www.blognone.com/node/50876\">โปรแกรม LINE ในจีนก็เคยดาวน์โหลดฐานข้อมูลคำสำคัญ</a>เพื่อบล็อคคำต้องห้าม</p>\n<p>ที่มา - <a href=\"https://news.ycombinator.com/item?id=28068741\">Hacker News</a>, <a href=\"https://twitter.com/matthew_d_green/status/1423077918444507139\">@matthew_d_green</a></p>\n<p><img src=\"https://www.blognone.com/sites/default/files/externals/651c9b835669c4c086e16ba412970157.jpg\" /><br />\nภาพจาก <a href=\"https://www.pexels.com/photo/night-television-tv-video-8158/\">Pexels</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/privacy\">Privacy</a></div><div><a href=\"/topics/crime\">Crime</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"efe856ffa2d3066de8c988f33117f2420d6acd779474f82a7be8536fb5ac41bb","category":"Thai"}
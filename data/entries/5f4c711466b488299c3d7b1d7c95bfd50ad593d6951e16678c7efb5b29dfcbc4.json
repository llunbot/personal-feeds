{"title":"กูเกิลตั้งทีม 100 Zeros สปอนเซอร์ภาพยนตร์-รายการทีวี เป้าหมายผลักดันเทคโนโลยี","link":"https://www.blognone.com/node/146606","date":1748181668000,"content":"<span>กูเกิลตั้งทีม 100 Zeros สปอนเซอร์ภาพยนตร์-รายการทีวี เป้าหมายผลักดันเทคโนโลยี</span>\n\n  <div>\n    <div>Body</div>\n              <div><p>Business Insider รายงานข่าวที่ยังไม่ยืนยันว่า กูเกิลตั้งโครงการชื่อ \"100 Zeros\" (ความหมายของคำว่า googol ซึ่งเป็นที่มาของชื่อกูเกิล) จับมือกับบริษัทโปรดักชัน Range Media Partners เพื่อเข้าไปสปอนเซอร์โครงการภาพยนตร์หรือรายการทีวีต่างๆ</p>\n<p>เป้าหมายของกูเกิลมีทั้งการสร้างแบรนด์ เผยแพร่สินค้าของตัวเองให้คนรู้จักมากขึ้นในวงกว้าง และนำเสนอเทคโนโลยีใหม่ๆ อย่าง 3D, VR, AI เพื่อให้วงการงานสร้างสรรค์รู้จักและนำไปใช้งาน</p>\n<p>ตัวอย่างผลงานที่ 100 Zeros ทำไปแล้วคือไปสปอนเซอร์ภาพยนตร์สยองขวัญ Cuckoo จากค่ายหนังอิสระ Neon โดยมีโลโก้ 100 Zeros ปรากฏขึ้นมาตอนเริ่มเรื่อง (แม้ไม่ระบุชื่อกูเกิลก็ตาม) และล่าสุดกูเกิลเพิ่งประกาศโครงการ AI On Screen เข้าไปช่วยสร้างภาพยนตร์สั้นที่เกี่ยวข้องกับ AI</p>\n<p>ตามข่าวบอกว่า 100 Zeros ไม่ได้สนใจเรื่องการนำสินค้าของตัวเองไปวางไว้ให้เห็นในหนังมากนัก แต่มีอีกโครงการของกูเกิลที่จับมือกับ United Talent Agency เพื่อโปรโมทมือถือตระกูล Pixel ผ่านภาพยนตร์และซีรีส์ดังอย่าง  \"The White Lotus\" และ \"Wicked\" บ้างแล้ว</p>\n<p>ที่มา - <a href=\"https://www.businessinsider.com/google-tv-movie-hollywood-boost-tech-image-hundred-zeros-2025-5\">Business Insider</a>, โฆษณา Pixel ใน The White Lotus จาก <a href=\"https://www.linkedin.com/posts/jasonfournier1_white-lotus-x-team-pixel-activity-7294007662529101825-m1nm/\">LinkedIn</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Sun, 25/05/2025 - 21:01</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5f4c711466b488299c3d7b1d7c95bfd50ad593d6951e16678c7efb5b29dfcbc4","category":"Thai"}
{"title":"ผู้ก่อตั้ง Pebble ประกาศทำนาฬิกาใหม่อีกครั้ง ใช้ PebbleOS เข้ากันได้กับแอพเดิม","link":"https://www.blognone.com/node/144356","date":1738041364000,"content":"<div><div><div><p>Eric Migicovsky ผู้ก่อตั้ง Pebble ประกาศทำนาฬิกา Pebble รุ่นใหม่อีกครั้ง หลัง<a href=\"https://www.blognone.com/node/144353\">กูเกิลประกาศโอเพนซอร์ส PebbleOS</a></p>\n<p>Migicovsky บอกว่าทุกวันนี้เขายังใส่นาฬิกา Pebble อยู่เป็นประจำ เพราะไม่ถูกใจนาฬิกาสมาร์ทวอทช์รุ่นอื่นๆ ในตลาดเลย ไม่มีนาฬิการุ่นไหนมีฟีเจอร์และแบตเตอรี่ดีเท่ากับ Pebble โดยช่วงที่ผ่านมาเขาหวังให้มีคนทำนาฬิกาแบบนี้ขึ้นมา แต่เมื่อไม่มีใครทำเลย อยากได้ก็ต้องทำเอง (<a href=\"https://www.blognone.com/node/87974\">เขาขายกิจการ Pebble ให้ Fitbit ในปี 2016</a>)</p>\n<p>ตอนนี้ Migicovsky และทีมงานส่วนหนึ่งลงมือสร้างฮาร์ดแวร์​แบบ Pebble ที่จะรัน PebbleOS แล้ว ถึงแม้ยังไม่มีรายละเอียดของตัวฮาร์ดแวร์ออกมา แต่เขายืนยันว่ามันจะสอดคล้องกับวิสัยทัศน์เดิมตอนก่อตั้ง Pebble ที่เน้นความเรียบง่าย อายุแบตเตอรี่ใช้ได้ยาวนาน ใช้จอ E Ink ผสานกับปุ่มจริง เพื่อให้กดปุ่มได้โดยไม่ต้องมองหน้าจอ การรัน PebbleOS จะเข้ากันได้กับแอพและหน้าปัดนาฬิกาของเดิมที่มีอยู่แล้ว</p>\n<p>Migicovsky เชิญชวนให้ผู้สนใจร่วมไปลงชื่อในเว็บ <a href=\"https://repebble.com/\">RePebble</a> เพื่อประเมินความเป็นไปได้ในทางธุรกิจ หากมีคนสนใจมากพอ เขาจะได้ผลิตมันขึ้นมาขายจริงๆ</p>\n<p>ที่มา - <a href=\"https://ericmigi.com/blog/why-were-bringing-pebble-back\">Eric Migicovsky</a></p>\n<p><img alt=\"No Description\" src=\"https://www.blognone.com/sites/default/files/externals/1766ff6b23f1581171247e476a650182.jpg\" /></p>\n</div></div></div><div><div>Topics: </div><div><div><a href=\"/topics/pebble\">Pebble</a></div><div><a href=\"/topics/smart-watch\">Smart Watch</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"16b394385a094b0011d5597bda5f8628772ec3c92f1115f4039085998d152b25","category":"Thai"}
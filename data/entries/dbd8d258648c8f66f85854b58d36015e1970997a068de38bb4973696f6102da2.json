{"title":"กองทุน PIF ของซาอุดีอาระเบีย สนใจซื้อหุ้นบริษัทเกมญี่ปุ่นเพิ่ม, ถือหุ้นนินเทนโดอยู่แล้ว 8.58%","link":"https://www.blognone.com/node/142437","date":1728353267000,"content":"<div><div><div><p>สำนักข่าว Kyodo News ของญี่ปุ่น มีบทสัมภาษณ์เจ้าชาย Faisal bin Bandar bin Sultan Al-Saud รองประธานกองทุนความมั่งคั่งแห่งชาติ Public Investment Fund (PIF) ของซาอุดีอาระเบีย ในงาน Tokyo Game Show 2024</p>\n<p>กองทุน PIF <a href=\"https://www.blognone.com/node/121276\">เริ่มซื้อหุ้นบริษัทเกมหลายแห่งมาตั้งแต่ปี 2021 ทั้งบริษัทเกมฝั่งอเมริกา</a> และ <a href=\"https://www.blognone.com/node/128549\">นินเทนโดฝั่งญี่ปุ่น</a> นอกจากนี้ยังมีบริษัทในเครือ PIF คือ <a href=\"https://www.blognone.com/node/128905\">Savvy Games Group ซื้อหุ้น Embracer ของสวีเดน</a> และ <a href=\"https://www.blognone.com/node/126858\">บริษัทอีสปอร์ต ESL</a> ส่วน <a href=\"https://www.blognone.com/node/127980\">Electronic Gaming Development Company (EGDC) บริษัทส่วนตัวของมกุฏราชกุมาร ซื้อ SNK เกือบทั้งบริษัท</a></p>\n<p>ปัจจุบันกองทุน PIF ถือหุ้นนินเทนโดอยู่ 8.58% และถือหุ้น Koei Tecmo อีก 8.97% โดยตอนนี้ PIF กำลังจะโอนหุ้นเหล่านี้ไปไว้ที่บริษัทลูก Savvy Games Group ให้ถือแทน เพื่อให้หุ้นสายเกมไปรวมกันอยู่ที่เดียว</p>\n<p>เจ้าชาย Faisal ได้รับคำถามว่า สนใจซื้อหุ้นบริษัทเกมเพิ่มหรือไม่ คำตอบของเขาคือ \"เป็นไปได้เสมอ\" แต่ก็บอกว่าไม่รีบร้อน และการซื้อหุ้นบริษัทเกมเพิ่มจำเป็นต้องได้รับคำยินยอมจากบริษัทนั้นๆ ด้วย [เพื่อไม่ให้รู้สึกว่าเป็นการซื้อกิจการโดยไม่สมัครใจหรือ hostile take over]</p>\n<p>ซาอุดีอาระเบีย หันมาทำธุรกิจอื่นๆ ที่ไม่ใช่น้ำมันเพื่อกระจายความเสี่ยงจากตลาดพลังงาน หนึ่งในนั้นคือธุรกิจความบันเทิง เช่น <a href=\"https://www.blognone.com/node/140866\">การบุกตลาดอีสปอร์ตอย่างจริงจัง และจะได้เป็นเจ้าภาพจัด Olympic Esports Games ครั้งแรกในปี 2025</a> และนอกจากนี้ยังมีการก่อสร้างสวนสนุกธีม Dragon Ball ด้วย</p>\n<p>หลังบทสัมภาษณ์นี้เผยแพร่ออกมา หุ้นของนินเทนโดพุ่งขึ้นทันที 3.9% เพราะตลาดคาดหวังว่ากองทุนยักษ์ใหญ่ของโลกสนใจซื้อหุ้นเพิ่ม</p>\n<p>ที่มา - <a href=\"https://english.kyodonews.net/news/2024/10/71fd22ea510c-saudi-wealth-fund-eyes-raising-stakes-in-nintendo-other-game-firms.html\">Kyodo News</a>, <a href=\"https://www.bloomberg.com/news/articles/2024-10-07/nintendo-shares-jump-after-saudi-fund-says-open-to-bigger-stake?srnd=phx-technology\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/09418a2ce4e27e8ecc8e35a628462ebf.jpg\" /></p>\n</div></div></div><div><div>Topics: </div><div><div><a href=\"/topics/saudi-arabia\">Saudi Arabia</a></div><div><a href=\"/topics/investment\">Investment</a></div><div><a href=\"/topics/games\">Games</a></div><div><a href=\"/topics/nintendo\">Nintendo</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dbd8d258648c8f66f85854b58d36015e1970997a068de38bb4973696f6102da2","category":"Thai"}
{"title":"ครั้งแรกในโลก - ออสเตรเลียอนุมัติกฎหมายห้ามเด็กอายุต่ำกว่า 16 ปี ใช้โซเชียลมีเดียทุกกรณี","link":"https://www.blognone.com/node/143385","date":1732836636000,"content":"<div><div><div><p>รัฐสภาของออสเตรเลียลงมติรับรองกฎหมายจำกัดการใช้งานโซเชียลมีเดียของเยาวชนแล้ว ตามที่<a href=\"https://www.blognone.com/node/142990\">มีข้อเสนอ</a>ออกมาก่อนหน้านี้ โดยมีผลให้เด็กอายุต่ำกว่า 16 ปี ไม่สามารถใช้งานโซเชียลมีเดียได้ทุกกรณี ไม่ว่าจะเป็น TikTok, Instagram, Snapchat หรือ Facebook</p>\n<p>กฎหมายดังกล่าวจะมีผลบังคับใช้ในอีก 12 เดือนข้างหน้า เพื่อให้โซเชียลมีเดียปรับปรุงระบบตรวจสอบอายุผู้ใช้งาน กำหนดบทลงโทษสำหรับฝั่งผู้ให้บริการ เป็นเงินค่าปรับสูงสุด 50 ล้านดอลลาร์ออสเตรเลีย (ประมาณ 1,100 ล้านบาท) หากไม่สามารถปฏิบัติตามขั้นตอนในการตรวจสอบอายุผู้ใช้งานได้ แต่ไม่มีบทลงโทษสำหรับเยาวชนกับผู้ปกครอง</p>\n<p>กฎหมายนี้ให้ข้อยกเว้นกับ บริการแชทรับส่งข้อความ, เกมออนไลน์ และบริการออนไลน์ที่มีวัตถุประสงค์หลักเกี่ยวกับสุขภาพและการศึกษา รวมทั้ง YouTube ก็ไม่เข้าเงื่อนไขกฎหมายนี้เพราะสามารถใช้งานได้โดยไม่ต้องล็อกอิน</p>\n<p>Anthony Albanese นายกรัฐมนตรีออสเตรเลียซึ่งสนับสนุนกฎหมายนี้ บอกว่ากฎหมายนี้ออกมาเพื่อปกป้องเยาวชนออสเตรเลีย ให้ห่างจากโซเชียลมีเดียที่สร้างผลกระทบต่อจิตใจ และทำให้พวกเขามีช่วงเวลาในวัยเด็กอีกครั้ง</p>\n<p>ฝ่ายผู้ให้บริการโซเชียลมีเดียต่างแสดงความเห็นคัดค้านในช่วงการอภิปรายกฎหมายนี้ Meta เจ้าของ Facebook, Instagram บอกว่ารัฐบาลเร่งรัดการออกกฎหมายนี้เกินไป และอาจไม่ได้ผลอย่างที่ต้องการ ขณะที่ฝั่งแพลตฟอร์มมีการปรับปรุงระบบแสดงเนื้อหาตามอายุผู้ใช้งานอยู่แล้ว ส่วน TikTok บอกว่านิยามโซเชียลมีเดียในกฎหมายนี้กว้างมากและไม่ชัดเจน ขณะที่ X บอกว่ากฎหมายนี้อาจขัดกับหลักสิทธิมนุษยชนพื้นฐานในระดับนานาชาติ ส่วนตัวแทนเยาวชนบอกว่าถึงแม้โซเชียลมีเดียจะมีผลเสียหลายอย่าง แต่เยาวชนควรมีสิทธิใช้งานและร่วมปรับปรุงสิ่งต่าง ๆ ให้เหมาะสมมากกว่า</p>\n<p>กฎหมายควบคุมการใช้งานโซเชียลมีเดียสำหรับเยาวชนในหลายประเทศปัจจุบัน เป็นในรูปแบบที่ผู้ปกครองต้องให้ความยินยอมด้วยจึงจะสามารถสมัครใช้งานได้ และแพลตฟอร์มก็สร้างเครื่องมือควบคุมเพิ่มขึ้นมา</p>\n<p>ที่มา: <a href=\"https://www.abc.net.au/news/2024-11-28/social-media-age-ban-passes-parliament/104647138\">ABC Australia</a>, <a href=\"https://www.ign.com/articles/australia-to-ban-under-16s-from-social-media-in-world-first-law\">IGN</a> และ <a href=\"https://www.bbc.com/news/articles/c89vjj0lxx9o\">BBC</a> ภาพจาก <a href=\"https://flic.kr/p/63aoaG\">Flickr: Long Zheng</a></p>\n<p><img alt=\"No Description\" src=\"https://www.blognone.com/sites/default/files/externals/742b43f2c50fd2ae058ab94ada2c9ba6.jpeg\" /></p>\n</div></div></div><div><div>Topics: </div><div><div><a href=\"/topics/australia\">Australia</a></div><div><a href=\"/topics/social-media\">Social Media</a></div><div><a href=\"/topics/meta\">Meta</a></div><div><a href=\"/topics/tiktok\">TikTok</a></div><div><a href=\"/topics/parental-control\">Parental Control</a></div><div><a href=\"/topics/x-company\">X.com</a></div><div><a href=\"/topics/children\">Children</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"eb2a0fa81be990c1c84f0802bc624d0b061431a94756ccad17f06c7e4f361fd7","category":"Thai"}
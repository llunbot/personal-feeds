{"title":"2023 FIFA Women’s World Cup","link":"https://markpeak.net/2023-fifa-womens-world-cup/","date":1692540323000,"content":"<p>ภาพประกอบจาก <a href=\"https://twitter.com/FIFAWWC/status/1693255894992343511\">@FIFAWWC</a></p>\n<p>เพิ่งเคยดูฟุตบอลหญิงแบบจริงจังเต็มแมตช์เป็นครั้งแรก ด้วยเหตุว่าเริ่มสนใจฟุตบอลหญิงมาสักระยะแล้ว เมื่อฟุตบอลหญิงชิงแชมป์โลก 2023 มาจัดที่ออสเตรเลีย-นิวซีแลนด์ ทำให้นัดชิงชนะเลิศเตะตรงกับเวลา 17.00 น. ของบ้านเรา (2 ทุ่มของที่ซิดนีย์ สนามแข่งนัดชิง) เวลาดีไม่ต้องตื่นมาดู บวกกับช่องทางถ่ายทอดสดผ่านแอพ FIFA+ ของฟีฟ่าถ่ายเอง ดูฟรีแบบมีโฆษณาเล็กน้อย ช่องทางสะดวกอีกต่างหาก</p>\n<p>เมื่อปัจจัยทุกอย่างพร้อมสรรพ จึงไม่มีเหตุผลที่เราไม่ควรดู</p>\n<p>ออกตัวว่าไม่ได้ติดตามฟุตบอลหญิงมาก่อน รู้จักตัวผู้เล่นไม่เยอะ สำหรับนัดชิงรู้จักแค่ Lauren James ของอังกฤษ (น้องสาวของ Reece James) และ Alexia Putellas ดาวดังของวงการฟุตบอลหญิงจากสเปน</p>\n<p>ทัวร์นาเมนต์ Women’s World Cup 2023 นั้น ตัวเต็งอย่างสหรัฐอเมริกา หรือญี่ปุ่น ทยอยตกรอบกันไปหมด (ลาก่อน Megan Rapinoe ที่อดได้แชมป์โลกสมัยที่สาม) ทีมในรอบเซมิไฟนอลทั้ง 4 ทีมไม่เคยได้แชมป์โลกมาก่อนเลย ทั้งสเปน สวีเดน ออสเตรเลีย อังกฤษ ดังนั้นต้องจบด้วยการมีแชมป์โลกรายใหม่แน่ๆ</p>\n<p>เนื่องจากเราติดตามสื่อจากฝั่งอังกฤษเยอะกว่าอยู่แล้ว การที่อังกฤษได้เข้าชิงแชมป์โลก (อีกทั้งเป็นทีมชุดเดียวกับที่ได้แชมป์ยูโรหญิงปี 2022 มาหมาดๆ) เราจึงเห็นประโยค It’s Coming Home กลับมากระหึ่มอีกครั้ง เหมือนตอนทีมฟุตบอลชายเข้าชิงยูโร 2020 ที่จัดแข่งในปี 2021</p>\n<p>ส่วนฝั่งสเปน แม้ไม่ได้ติดตามใกล้ชิดเท่า แต่ก็ได้ยินชื่อเสียงของ Alexia Putellas มาพอสมควร บวกกับ Barcelona เพิ่งคว้าแชมป์ UCL หญิง (ชื่อทางการคือ UEFA Women’s Champions League หรือตัวย่อ UWCL) <a href=\"https://en.wikipedia.org/wiki/2023_UEFA_Women%27s_Champions_League_final\">ของปี 2023 มาหมาดๆ แบบตามหลัง 0-2 แล้วยิงแซงชนะ 3-2 ด้วย</a> เลยคาดว่าทีมหญิงสเปนน่าจะใช้ตัวผู้เล่นจาก Barcelona เป็นหลัก เหมือนตอนทีมชายสเปนได้แชมป์โลก 2010</p>\n<p>https://twitter.com/FIFAWWC/status/1693208551173529659</p>\n<p>เริ่มแข่งมา อังกฤษได้ทักทายก่อนจากการยิงชนคาน แต่จากนั้นสเปนก็เริ่มคุมเกมได้ บุกหนัก แล้วพอยิงได้ตอนนาที 29 แล้วยาวเลย ซึ่งต้องยอมรับว่ายิงสวยมากจริงๆ ช่องระหว่างมือโกลกับเสามีอยู่นิดเดียว แต่ยิงแม่นมาก พอโดนยิงแล้วอังกฤษก็แทบเล่นไม่ออกเลย โดยเฉพาะแดนกลางที่โดนสเปนคุมเกมหมด</p>\n<p>ในทัวร์นาเมนต์นี้ ตัวเด่นของอังกฤษคือ Lauren James ดันมีดราม่าไปโดนใบแดงในรอบ 16 ทีมซะก่อน จึงโดนแบน 2 นัด และกลับมามีสิทธิเล่นในนัดชิง ซึ่งผู้จัดการของอังกฤษ Sarina Wiegman (เป็นคนดัทช์) เลือกใช้ผู้เล่นชุดเดิมจากรอบเซมิไฟนอลเกือบหมด ทำให้ James ไม่ได้ลงเป็นตัวจริงตอนเริ่มเกม แต่เมื่อเกมตามหลัง 1-0 ทำให้เธอได้ลงมาในครึ่งหลัง ลงมาแล้วก็ทำผลงานได้ดี แต่เล่นดีคนเดียวช่วยอะไรไม่ได้ สเปนคุมแดนกลางหมด อังกฤษบุกไม่ขึ้นเหมือนเดิม แถมเมื่อเสียบอลแดนกลาง แล้วโดนสเปนสวนกลับอยู่เรื่อยๆ</p>\n<p>เกมมีจุดเปลี่ยนอีกรอบตอนนาที 70 ที่อังกฤษทำแฮนด์บอลในเขตโทษ (แม้โดนนิดเดียวแต่ก็โดนจริงๆ) สเปนจึงได้ลูกโทษ แต่กลับยิงไม่ดี และโกล Mary Earps (จากทีมแมนยูหญิง) ดักทางถูกจึงรับไว้ได้ ต้องบอกว่า Earps เล่นดีจริงๆ ไม่งั้นอังกฤษโดนไปอีกหลายลูกแล้ว</p>\n<p>แต่ถึงแม้เซฟจุดโทษได้ คะแนนยังเป็น 1-0 อังกฤษก็ยังบุกไม่ขึ้นอยู่ดี พอช่วงท้ายๆ ยิ่งลน (แม้ทดเวลาถึง 13 นาทีเพราะมีผู้เล่นเจ็บเยอะ) ส่งบอลผิดๆ ถูกๆ เสียบอลให้สเปนตลอด เกมจึงจบลงด้วยสกอร์ 1-0 รูปแบบเหมือนนัดชิงใหญ่ๆ หลายนัดที่ทีมสองฝั่งมีความสามารถพอๆ กัน พอเกิดมีทีมนึงยิงได้แล้วสบายเลย เพราะเตะไม่กดดันแล้ว (อารมณ์เหมือนนัดชิง UCL 2019 ที่เชลซียิงแมนซิตี้ได้ก่อน 1-0 แล้วซิตี้เอาคืนไม่ได้)</p>\n<p>https://twitter.com/FIFAcom/status/1693242099569668257</p>\n<p>หลังเกมจบ เลยมานั่งดูตัวผู้เล่นของสเปนที่ลงในนัดชิง ก็พบว่าส่วนใหญ่มาจาก Barcelona ตามคาด (สีเหลือง) เสริมด้วยตัวจาก Real Madrid (สีเขียว) และทีมอื่นอีกแค่ 2 คน</p>\n<p><img loading=\"lazy\" src=\"https://markpeak.net/wp-content/uploads/2023/08/span-women-squad-final-2021.png\" alt width=\"450\" height=\"424\" srcset=\"https://markpeak.net/wp-content/uploads/2023/08/span-women-squad-final-2021.png 450w, https://markpeak.net/wp-content/uploads/2023/08/span-women-squad-final-2021-300x283.png 300w\" /></p>\n<p>ข้อมูลอื่นที่ทราบเพิ่มเติมคือ ผู้เล่นสเปนถึง 15 คน ซึ่งรวมถึง Patricia Guijarro (Patri) ตัวเก่งอีกคนของ Barcelona ที่ยิง 2 ลูกในนัดชิง UWCL ปฏิเสธไม่ร่วมลงเล่นในทัวร์นาเมนต์บอลโลก 2023 เพราะไม่พอใจแนวทางของผู้จัดการทีม Jorge Vilda มาตั้งแต่ยูโร 2022 (<a href=\"https://www.mirror.co.uk/sport/football/news/patri-walsh-barcelona-world-cup-30200706\">Daily Mirror</a>) แต่พอ Vilda ทำทีมได้แชมป์โลกหญิงเป็นครั้งแรกได้สำเร็จแบบนี้ ก็ไม่รู้เป็นอย่างไรอีกเหมือนกัน</p>\n<p>อื่นๆ เรื่อง FIFA</p>\n<ul>\n<li>ดูถ่ายทอดสดจากแอพ FIFA+ บน Android TV ก็ทำได้ดีเลย ภาพคมชัด ไม่กระตุก มีโฆษณาตอนเริ่มเล็กน้อย (3 คลิปสั้นๆ เป็นโฆษณาไทย อิงตามพื้นที่) แล้วที่เหลือก็ไม่มีโฆษณาเลย</li>\n<li>ข้อเสียคือ FIFA เอาคอนเทนต์ทั้งหมดของตัวเองลง FIFA+ อย่างเดียว ไม่เผยแพร่ช่องทางอื่นเลย คลิปไฮไลท์ก็ไม่ยอมลง YouTube หรือแพลตฟอร์มวิดีโออื่นใดด้วย ต้องดูผ่านเว็บ FIFA เท่านั้น (<a href=\"https://www.fifa.com/fifaplus/en/watch/6BRzaMMd5zNHB4FG6VWk7f\">ไฮไลท์นัดชิง</a>) ทำให้ปิดโอกาสการเผยแพร่บอลหญิงไปอย่างน่าเสียดาย เพราะคนหาบน YouTube ไม่มี ก็คงขี้เกียจดู ไม่มีคนติดตามไปจนถึงเว็บ FIFA มากนัก</li>\n</ul>The post <a href=\"https://markpeak.net/2023-fifa-womens-world-cup/\">2023 FIFA Women’s World Cup</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"a4731e0dab8bd5aa2b8cffd910261091c564744d0d1313c3542a67479de6ad83","category":"Thai"}
{"title":"Spatial Intelligence","link":"https://markpeak.net/spatial-intelligence/","date":1716209849000,"content":"<p>1) เรื่องที่ผมกำลังสนใจศึกษาอยู่ในตอนนี้คือเรื่อง “การทำงานสมอง” (ไว้มีโอกาสจะเขียนถึงต่อไป) ด้วยเหตุผลว่าพอ AI กลายเป็นประเด็นถกเถียงกันมากๆ ว่าจะมาแทนมนุษย์หรือไม่ ผมกลับไม่มีคำตอบที่ดีมากพอจะตอบใครๆ ด้วยสาเหตุ (ที่ผมมาค้นพบเองในภายหลัง) ว่าตัวเองไม่มีความเข้าใจเรื่อง “Intelligence” ดีมากพอ จนสามารถไปเปรียบเทียบได้ว่า Artificial Intelligence มันเหมือนหรือต่างกับ Human Intelligence อย่างไร</p>\n<p>2) Fei Fei Li เป็น “เจ้าแม่” ของวงการ AI มายาวนาน ผลงานของเธอที่ประจักษ์โด่งดังในสายงานวิจัย โดยเฉพาะฝั่ง “ภาพ” (computer vision) คือ ImageNet ที่เป็นคลังภาพมาตรฐาน สำหรับนักวิจัยใช้ทดสอบว่าอัลกอริทึมของตนแยกแยะภาพได้ดีเท่ามนุษย์แล้วหรือยัง</p>\n<p>อาชีพหลักของ Fei Fei Li คือเป็นอาจารย์ที่ Stanford แต่ก็วนเวียนอยู่กับ Google อยู่บ่อยครั้ง ผมเคยไปนั่งฟังเธอพูดแบบตัวเป็นๆ ครั้งหนึ่งตอนไปงาน Google I/O ปี 2018 ซึ่งเป็นปีที่เธอทำงาน full time ที่ Google พอดี (ทำอยู่ปีเดียวอีกต่างหาก) เนื้อหาฟังรู้เรื่องบ้างไม่รู้เรื่องบ้าง แต่ที่จำได้คือคนต่อคิวฟังมหาศาลอย่างกับร็อคสตาร์ ทั้งที่คาแรกเตอร์เธอนั้นเป็นนักวิจัยสุดๆ ถ้าจำไม่ผิดคือผมโชคดีมากที่ฟังเซสชันก่อนหน้าแล้วไม่ต้องออกจากเต๊นต์นั้น เลยมีโอกาสได้ฟังเธอตัวจริงสักครั้ง</p>\n<p>นี่ต้องไปค้นรูปใน Google Photos มาดูเลยว่าตอนนั้นที่ไปดูในงาน I/O บรรยากาศมันเป็นอย่างไร</p>\n<p><img src=\"https://markpeak.net/wp-content/uploads/2024/05/feifeili-io-18.jpg\" width=\"900\" height=\"506\" srcset=\"https://markpeak.net/wp-content/uploads/2024/05/feifeili-io-18.jpg 900w, https://markpeak.net/wp-content/uploads/2024/05/feifeili-io-18-300x169.jpg 300w, https://markpeak.net/wp-content/uploads/2024/05/feifeili-io-18-768x432.jpg 768w, https://markpeak.net/wp-content/uploads/2024/05/feifeili-io-18-700x394.jpg 700w\" /></p>\n<p>3) ช่วงหลัง Fei Fei Li กลับมาออกสื่ออีกครั้ง ล่าสุดไปพูดในงาน TED Talk เห็นคลิปที่ อ.ต้า แชร์มา พอมีเวลานั่งฟัง เปิดคลิปมาแล้วแทบตกเก้าอี้ เพราะเป็นเรื่องที่ผมสนใจพอดี</p>\n<p>Fei Fei Li เริ่มต้นด้วยการบอกว่า สิ่งมีชีวิตชั้นต่ำในอดีตนั้น “ไม่มีตา” เพราะโลกไม่มีแสงสว่าง เมฆบังแสงอาทิตย์ไปหมด เมื่อเมฆเริ่มคลี่คลายออก แสงเริ่มส่องถึงผิวโลก สิ่งมีชีวิตก็ค่อยๆ ปรับตัว สร้างเซ็นเซอร์รับแสงทางชีวภาพเข้ามาอย่างช้าๆ กลายมาเป็นตา การมีตาทำให้มองเห็นและเข้าใจสิ่งรอบตัว เกิดเป็นการกระทำ (action) ว่าเห็นภาพแล้วไปทำอะไรต่อ และกลายเป็นปัญญา (intelligence) ขึ้นมา เกิดเป็นยุค <a href=\"https://en.wikipedia.org/wiki/Cambrian_explosion\">Cambrian explosion</a> ที่สิ่งมีชีวิตวิวัฒนาการอย่างก้าวกระโดด ที่นักชีววิทยาชอบอ้างถึงกัน</p>\n<p>กระบวนการเหล่านี้ใช้เวลาเป็นล้านปี</p>\n<p><img src=\"https://markpeak.net/wp-content/uploads/2024/05/seeing-doing-1024x571.jpg\" width=\"700\" height=\"390\" srcset=\"https://markpeak.net/wp-content/uploads/2024/05/seeing-doing-1024x571.jpg 1024w, https://markpeak.net/wp-content/uploads/2024/05/seeing-doing-300x167.jpg 300w, https://markpeak.net/wp-content/uploads/2024/05/seeing-doing-768x428.jpg 768w, https://markpeak.net/wp-content/uploads/2024/05/seeing-doing-700x390.jpg 700w, https://markpeak.net/wp-content/uploads/2024/05/seeing-doing.jpg 1224w\" /></p>\n<p><img src=\"https://markpeak.net/wp-content/uploads/2024/05/cam-1024x577.jpg\" width=\"700\" height=\"394\" srcset=\"https://markpeak.net/wp-content/uploads/2024/05/cam-1024x577.jpg 1024w, https://markpeak.net/wp-content/uploads/2024/05/cam-300x169.jpg 300w, https://markpeak.net/wp-content/uploads/2024/05/cam-768x432.jpg 768w, https://markpeak.net/wp-content/uploads/2024/05/cam-700x394.jpg 700w, https://markpeak.net/wp-content/uploads/2024/05/cam.jpg 1268w\" /></p>\n<p>สิ่งที่เธอทำอยู่ในอดีตคืองานด้าน computer vision พัฒนาอัลกอริทึมให้แยกแยะรูปภาพได้ว่าเป็นภาพเกี่ยวกับอะไร แต่ปัจจุบัน งานด้าน vision มันก้าวหน้าไปมาก ทั้งฝั่งการแยกแยะรูปภาพ และการสร้างรูปภาพ (image generation) ตามคำบอกเหมือนที่เราใช้กันทุกวันนี้</p>\n<p>สิ่งที่เธอจะทำในขั้นถัดไปคือ <strong>Spatial Intelligence</strong> หรือปัญญาในการเข้าใจมิติ (space) ซึ่งเธอมองว่ามันคือวิวัฒนาการขั้นถัดไปของปัญญาประดิษฐ์</p>\n<p><img loading=\"lazy\" src=\"https://markpeak.net/wp-content/uploads/2024/05/spatial-intelligence-1024x647.jpg\" width=\"700\" height=\"442\" srcset=\"https://markpeak.net/wp-content/uploads/2024/05/spatial-intelligence-1024x647.jpg 1024w, https://markpeak.net/wp-content/uploads/2024/05/spatial-intelligence-300x189.jpg 300w, https://markpeak.net/wp-content/uploads/2024/05/spatial-intelligence-768x485.jpg 768w, https://markpeak.net/wp-content/uploads/2024/05/spatial-intelligence-700x442.jpg 700w, https://markpeak.net/wp-content/uploads/2024/05/spatial-intelligence.jpg 1080w\" /></p>\n<p>ชื่ออาจฟังดูซับซ้อนเข้าใจยาก ซึ่ง Fei Fei Yi ยกตัวอย่างงานวิจัยล่าสุดของเธอและลูกศิษย์ ที่สอนให้ “แขนกล” สามารถหยิบขนมปังมาต่อกันเป็นแซนด์วิชได้ ปกติแล้วเราต้องสร้างโมเดลหรืออัลกอริทึมเรื่อง “สร้างแซนด์วิช” ขึ้นมาเป็นการเฉพาะ แล้วแขนกลนี้จะไม่สามารถไปทำอย่างอื่นๆ (เช่น จัดดอกไม้) ได้</p>\n<p>แต่ถ้าพัฒนาเรื่อง spatial intelligence สอนให้โมเดลเรียนรู้สภาพแวดล้อมจำลองแบบต่างๆ (digital twins แบบที่เคยเขียนไป) มากพอในระดับหนึ่งแล้ว เมื่อเรานำแขนกลมาวางไว้ข้างขนมปัง ผัก ชีส แล้วสั่งว่า “ทำแซนด์วิชให้หน่อย” ปัญญาประดิษฐ์ของเราจะมีความเข้าใจภาพที่มองเห็น สะท้อนต่อไปยังมิติรอบตัวว่ามีอะไรอยู่บ้าง (spatial intelligence) และสามารถทำแซนด์วิซให้เราได้เลย</p>\n<p><img loading=\"lazy\" src=\"https://markpeak.net/wp-content/uploads/2024/05/spatial-hands-1024x555.jpg\" width=\"700\" height=\"379\" srcset=\"https://markpeak.net/wp-content/uploads/2024/05/spatial-hands-1024x555.jpg 1024w, https://markpeak.net/wp-content/uploads/2024/05/spatial-hands-300x163.jpg 300w, https://markpeak.net/wp-content/uploads/2024/05/spatial-hands-768x417.jpg 768w, https://markpeak.net/wp-content/uploads/2024/05/spatial-hands-700x380.jpg 700w, https://markpeak.net/wp-content/uploads/2024/05/spatial-hands.jpg 1239w\" /></p>\n<p>Fei Fei Li บอกว่าพัฒนาการของ spatial intelligence จะส่งผลให้เกิด loop การเรียนรู้และทำความเข้าใจไปเรื่อยๆ และกลายเป็น Digital Cambrian Explosion ในท้ายที่สุด ซึ่งเธอมองว่านี่คือโอกาสอันดีที่เราจะสอนให้ปัญญาดิจิทัลเหล่านี้เรียนรู้โลกที่เราอยู่ในปัจจุบันว่าเป็นอย่างไร และจะอยู่ร่วมกันต่อไปอย่างไร</p>\n<p><img loading=\"lazy\" src=\"https://markpeak.net/wp-content/uploads/2024/05/spatial-cycel-1024x570.jpg\" width=\"700\" height=\"390\" srcset=\"https://markpeak.net/wp-content/uploads/2024/05/spatial-cycel-1024x570.jpg 1024w, https://markpeak.net/wp-content/uploads/2024/05/spatial-cycel-300x167.jpg 300w, https://markpeak.net/wp-content/uploads/2024/05/spatial-cycel-768x427.jpg 768w, https://markpeak.net/wp-content/uploads/2024/05/spatial-cycel-700x390.jpg 700w, https://markpeak.net/wp-content/uploads/2024/05/spatial-cycel.jpg 1256w\" /></p>\n<p>คลิปเต็ม 15 นาทีว้าวมาก แนะนำอย่างยิ่งให้ดูกัน เวลาเจออาจารย์เก่งๆ แบบนี้ดูแล้วเปิดหูเปิดตาอย่างมากเลย</p>\n<p></p>The post <a href=\"https://markpeak.net/spatial-intelligence/\">Spatial Intelligence</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"5b39fa254378736eacb582933ed36efc5b433ed79b715d48a37e7f948aeb8079","category":"Thai"}
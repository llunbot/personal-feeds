{"title":"ผู้บริหาร Spotify ตอบคำถามเรื่อง HiFi - อยู่ในแผนงาน แต่ต้องรอเวลา","link":"https://www.blognone.com/node/133013","date":1678841863000,"content":"<div><div><div><p>ถึงแม้ Spotify จะเป็นแอปฟังเพลงสตรีมมิ่งที่มีผู้ใช้งานมากที่สุด แต่ก็ขาดฟีเจอร์สำคัญอย่างหนึ่งนั่นคือการรองรับระบบเสียงคุณภาพสูง HiFi ซึ่งปัจจุบันแอปฟังเพลงอื่นต่างรองรับกันแล้ว เช่น <a href=\"https://www.blognone.com/node/68086\">Tidal ที่มาแนวทาง HiFi</a> ตั้งแต่ต้น หรือ Apple Music ที่<a href=\"https://www.blognone.com/node/122716\">รองรับ Spatial Audio</a> โดยไม่มีค่าใช้จ่ายเพิ่ม Spotify เองเคยพูดถึงคุณสมบัติ HiFi ใน<a href=\"https://www.blognone.com/node/121322\">งานแถลงข่าวเมื่อปี 2021</a> แต่จนถึงตอนนี้ก็ยังไม่มีความคืบหน้าว่าจะมีให้ใช้งาน</p>\n<p>The Verge ได้สัมภาษณ์ Gustav Söderström ประธานร่วมของ Spotify ในประเด็นต่าง ๆ โดยเฉพาะการ<a href=\"https://www.blognone.com/node/132936\">ออกแบบหน้าตาแอป</a>ใหม่ โดยมีช่วงหนึ่งเป็นคำถามเรื่องบริการ HiFi</p>\n<p>Söderström บอกว่า Spotify ได้ประกาศฟีเจอร์นี้ไป แต่แล้วอุตสาหกรรมก็มีการเปลี่ยนแปลงด้วยเหตุผลหลายอย่าง ซึ่งจริง ๆ บริษัทเตรียมจะเพิ่ม HiFi เข้ามาอยู่แล้วเพราะดีทั้งกับลูกค้าคนฟังเพลงและตัว Spotify เอง แต่เมื่ออุตสาหกรรมเปลี่ยน เราก็ต้องปรับ</p>\n<p>เมื่อถามถึงรายละเอียดว่าอุตสาหกรรมเปลี่ยนไปคืออะไร Söderström บอกเพียง แนวทางที่ Spotify ต้องการทำนั้นต้องเหมาะสมในเรื่องต้นทุนด้วย ซึ่งเขาไม่สามารถให้รายละเอียดมากกว่านี้ได้เนื่องจากเป็นข้อตกลงกับค่ายเพลง รวมทั้งการออกแพ็คเกจที่แพงขึ้นมา Söderström ก็ปฏิเสธที่จะให้ความเห็น ส่วนการที่ผู้ให้บริการรายอื่นให้บริการ HiFi ได้ เขาบอกว่าก็อาจมีเหตุผลที่แตกต่างกันไป</p>\n<p>คำตอบนี้อาจยืนยันว่า Spotify ยังคงพยายามเพิ่มความสามารถ HiFi แต่อาจจะต้องรอเวลากันอีกสักหน่อย</p>\n<p>ที่มา: <a href=\"https://www.theverge.com/23638082/spotify-redesign-gustav-soderstrom-tiktok-stream-podcasts-music-discovery\">The Verge</a></p>\n<p><img src=\"https://www.blognone.com/sites/default/files/externals/36d8d9dd06d07f9d3ce5e6ea0c467856.png\" alt /></p>\n</div></div></div><div><div>Topics: </div><div><div><a href=\"/topics/spotify\">Spotify</a></div><div><a href=\"/topics/music-streaming\">Music Streaming</a></div><div><a href=\"/topics/lossless\">Lossless</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1fd85bfe8e0d2e72f6e3322c59f1e9594338bbd757e55d4ac9e838ae24eb6bfe","category":"Thai"}
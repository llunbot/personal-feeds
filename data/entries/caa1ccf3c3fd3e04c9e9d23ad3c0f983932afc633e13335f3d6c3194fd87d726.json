{"title":"รู้จัก Analogue Pocket เครื่องเกมบอยรุ่นอัพเกรด ที่เอาของเก่ามาทำให้เก๋าอีกครั้ง","link":"https://www.blognone.com/node/126350","date":1639650898000,"content":"<div><div><div><p>Analogue Pocket เป็นเครื่องเกมรูปทรงเกมบอยจากบริษัท Analogue ผู้ผลิตเครื่องเกมเรโทรเจ้าดังที่เคยผลิตเครื่องสำหรับเล่นเกมเก่ามาแล้วหลายรูปแบบ ทั้ง <a href=\"https://www.analogue.co/mega-sg\">Mega-Sg</a> สำหรับเล่นเกม Mega Saturn, <a href=\"https://www.analogue.co/super-nt\">Super NT</a> สำหรับเล่นเกม Super Nintendo และล่าสุดคือเครื่องเกมมือถือ Pocket นี้</p>\n<p>Analogue Pocket ใช้หน้าจอแอลซีดีขนาด 3.5 นิ้ว ความละเอียดสูงถึง 1600x1440 พิกเซล ครอบด้วย Gorilla Glass รองรับ micro SD ชาร์จผ่าน USB-C แบตเตอรี่ 4300mAh เล่นได้ 6-10 ชั่วโมง สแตนด์บายได้ 10 ชั่วโมง มีพอร์ตสายลิงก์ มี Bluetooth และรูหูฟัง 3.5 มม มีอุปกรณ์เสริมเป็น Dock มีพอร์ต HDMI, USB-A x2, USB-C และพอร์ตหูฟัง 3.5 มม. ที่ซื้อเพิ่มได้</p>\n<p><img src=\"https://www.blognone.com/sites/default/files/externals/238bf8a64cbf038cae90d02fe48716ee.png\" /></p>\n<p>Analogue Pocket รองรับเกมจาก Gameboy, Gameboy Color และ Gameboy Advance มากกว่า 2,780 เกม และสามารถซื้อตัวแปลงตลับเพื่อเล่น Game Gear, Neo Geo Pocket Color และ Atari Lynx เพิ่มได้</p>\n<p>เกมทั้งหมดต้องใช้ตลับเท่านั้น ไม่รองรับ ROM และไม่ได้รันผ่าน Emulation แต่เป็นการรันโดยใช้ฮาร์ดแวร์ FPGA (field-programmable gate array) ทำให้ผู้เล่นไม่ต้องกลัวปัญหาบั๊ก Emulator แต่ก็มีข้อเสียคือคนที่ไม่มีตลับเกมเก่าๆ เก็บไว้ ซื้อมาก็ไม่สามารถเล่นอะไรได้ (แต่เครื่องเปิดให้สร้างเกมของตัวเองบน GB Studio แล้วโหลดลงมาเล่นได้ เดาว่าอาจมีคนสร้างเกมที่ “คล้ายๆ” เกมต้นฉบับบน Gameboy อยู่พอสมควร)</p>\n<p><img src=\"https://www.blognone.com/sites/default/files/externals/94572fce58537ec46c462b349866d8d9.jpg\" /></p>\n<p>อีกฟีเจอร์ที่น่าสนใจที่น่าจะตีตลาดคอดนตรีสายเรโทร หรือคนทำซาวด์แบบ 8bit คือตัวเครื่องมาพร้อมกับโปรแกรมทำดนตรี Nanoloop เชื่อมต่อเครื่องกับ Mac และ PC ได้ด้วยสาย MIDI USB-A สาย MIDI IN และ Analog Sync หรือจะลิงก์สองเครื่องที่เล่นซาวด์แยกกันเป็นสองเลเยอร์ก็ได้ (สายพิเศษทั้งหมดต้องซื้อเพิ่ม)</p>\n<p><img src=\"https://www.blognone.com/sites/default/files/externals/c9100dd1e6eec786cae14a803507ac4d.png\" /></p>\n<p>ตัวเครื่องขายอยู่ที่ 219 ดอลลาร์สหรัฐฯ (ราว 7,330 บาท) จากที่ผู้เขียนทดลองกดสั่ง ค่าส่งมากรุงเทพฯ อยู่ที่ราว 35 ดอลลาร์ (1,170 บาท) รวมเป็น 255 ดอลลาร์ (ราว 8,500 บาท) ตัวเครื่องมีสีขาวกับสีดำ มาพร้อมสาย USB-C  อุปกรณ์เสริมอื่นต้องซื้อเพิ่มเอง คอเกมเมอร์ที่ยังมีตลับเกมเก่าๆ อยู่ หรือชาวดนตรีที่อยากทำซาวด์เรโทร สามารถเข้าไปดูได้ที่<a href=\"https://store.analogue.co/\">หน้าร้านของ Analogue</a></p>\n<p><img src=\"https://www.blognone.com/sites/default/files/externals/a0d2fdf62b9f6ab1f3cbda2f33134630.png\" /></p>\n<p>ที่มา - <a href=\"https://www.analogue.co/pocket\">Analogue</a></p>\n</div></div></div><div><div>Topics: </div><div><div><a href=\"/topics/console\">Console</a></div><div><a href=\"/topics/gaming\">Gaming</a></div><div><a href=\"/topics/gameboy\">Gameboy</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"caa1ccf3c3fd3e04c9e9d23ad3c0f983932afc633e13335f3d6c3194fd87d726","category":"Thai"}
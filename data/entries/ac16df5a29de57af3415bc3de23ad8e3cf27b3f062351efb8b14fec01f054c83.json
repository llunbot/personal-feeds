{"title":"ซีอีโอ NVIDIA ระบุ เราเป็นบริษัทขนาดใหญ่ที่เล็กที่สุดที่เคยมีมา และเป็นกลางในโลกยุคปัญญาประดิษฐ์","link":"https://www.blognone.com/node/138617","date":1710082186000,"content":"<div><div><div><p>สัปดาห์หน้า NVIDIA กำลังจะมีงาน <a href=\"https://nvda.ws/3XATkds\">NVIDIA GTC 2024</a> แบบออนไซต์ครั้งแรก หลังจากต้องจัดงานแบบออนไลน์มาตั้งแต่ปี 2020 Greg Estes รองประธานบริษัทฝ่ายการตลาดและโครงการนักพัฒนาก็ออกมาให้สัมภาษณ์ถึงงานปีนี้ ว่าจะเป็นงานใหญ่ที่ต่างจากเดิมมาก จากกระแสปัญญาประดิษฐ์ที่แรงขึ้นมากในปีนี้</p>\n<p>NVIDIA มีมูลค่าบริษัทเพิ่มขึ้นประมาณ 20 เท่าตัวระหว่าง COVID-19 ที่ผ่านมา จากกระแสคริปโตและต่อด้วยกระแสปัญญาประดิษฐ์ ทำให้การใช้งานชิปกราฟิกเพิ่มขึ้นอย่างต่อเนื่อง และบริษัทปัญญาประดิษฐ์จำนวนมากก็วัดกันว่าใครจะมีชิปมากกว่ากัน</p>\n<p>Greg เล่าว่า Jensen Huang พูดกับพนักงานเสมอๆ ว่า NVIDIA เป็นบริษัทขนาดใหญ่ที่เล็กที่สุดที่เคยมีมา แม้ว่ามูลค่าบริษัทจะเพิ่มขึ้นมาก แต่พนักงานของ NVIDIA ก็ยังอยู่ที่ 30,000 คนเท่านั้น เทียบบริษัทระดับเดียวกัน เช่น Apple มีประมาณ 160,000 คน, Alphabet มีประมาณ 190,000 คน, Microsoft มี 220,000 คน, หรือที่ใกล้เคียงกันคือ Meta ก็ยังมีพนักงาน 70,000 คน (ลดลงมาจากการปรับคนออกปีล่าสุด) นอกจากนี้ NVIDIA ยังเป็นบริษัทปัญญาประดิษฐ์บริษัทเดียวที่ทำงานร่วมกับปัญญาประดิษฐ์อื่นๆ ทุกบริษัท เปรียบเหมือนสวิสเซอร์แลนด์ที่เป็นกลางทางการเมืองระหว่างประเทศ</p>\n<p>คาดว่างาน GTC 2024 จะมีผู้เข้าร่วมแบบออนไซต์รวม 16,000 คน และออนไลน์อีกกว่า 300,000 คน โดยงานเปิดตัวคีย์โน้ดจะใช้ SAP Center สนามกีฬาขนาดใหญ่ที่จุคนได้สูงสุดถึง 17,000 คนแยกออกจาก San Jose Convention Center ที่ใช้จัดงานจริงๆ โดยจะมีการบรรยาย 900 รายการ ที่ผู้พูดต้องส่งเรื่องเข้ามาคัดก่อน และ Greg ระบุว่ามีหัวข้อที่ถูกคัดออกกว่า 30%</p>\n<p>ที่มา - งานแถลงข่าวออนไลน์ NVIDIA</p>\n<p><img alt=\"No Description\" src=\"https://www.blognone.com/sites/default/files/externals/599885237753b7176c25a98de9e7f902.jpeg\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ac16df5a29de57af3415bc3de23ad8e3cf27b3f062351efb8b14fec01f054c83","category":"Thai"}
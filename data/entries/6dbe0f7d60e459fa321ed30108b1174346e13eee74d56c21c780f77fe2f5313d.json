{"title":"ยอดขายเกมคอนโซลในอังกฤษปี 2024 ลดลง 30%, Fallout 4 กลับมาครองแชมป์เกมขายดี","link":"https://www.blognone.com/node/139685","date":1715342968000,"content":"<div><div><div><p>บริษัทวิจัยตลาด GfK รายงานยอดขายเครื่องเกมและเกมจากร้านค้าปลีกในสหราชอาณาจักร ประจำเดือนเมษายน 2024</p>\n<p>ยอดขายฮาร์ดแวร์เกมคอนโซลเดือนเมษายน ลดลง 39% ในภาพรวม ยอดขายรวม 71,000 เครื่อง หากนับยอดขายตั้งแต่เริ่มปี 2024 สะสมกันมาถึงเดือนเมษายน Xbox Series ลดลง 25%, PS5 ลดลง 25%, Nintendo Switch ลดลง 38% และนับคอนโซลทุกค่ายรวมกันลดลง 30%</p>\n<p>ยอดขายอุปกรณ์เสริม เพิ่มขึ้น 7% จากเดือนเมษายนปีที่แล้ว แต่ลดลง 28% จากเดือนมีนาคมปีนี้ โดยจอย DualSense White ครองอันดับหนึ่ง ตามด้วยจอย Xbox Wireless White อยู่อันดับสอง</p>\n<p>ส่วนยอดขายซอฟต์แวร์เกมในสหราชอาณาจักร จาก GSD (Games Sales Data) นับรวมทั้งแบบแผ่นและแบบดิจิทัล ภาพรวมยอดขายลดลง 7% จากปีที่แล้ว เกมที่ผงาดขึ้นเป็นแชมป์คือ Fallout 4 จากกระแสซีรีส์ Fallout ทางสตรีมมิ่ง เอาชนะแชมป์ตลอดกาลอย่าง EA Sports FC 24 ที่ลงไปอยู่อันดับสอง โดยในอันดับ Top 10 ยังมี Fallout: New Vegas กลับมาติดอันดับ 8 และ Fallout 76 อยู่อันดับ 9 ด้วย</p>\n<p>ที่มา - <a href=\"https://www.gamesindustry.biz/fallout-4-rules-the-roost-in-april-uk-monthly-charts\">GamesIndustry</a></p>\n<p><img alt=\"No Description\" src=\"https://www.blognone.com/sites/default/files/externals/cbbadb6177c726ad4f3451f5afab77e7.jpeg\" /></p>\n</div></div></div><div><div>Topics: </div><div><div><a href=\"/topics/fallout\">Fallout</a></div><div><a href=\"/topics/games\">Games</a></div><div><a href=\"/topics/united-kingdom\">United Kingdom</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6dbe0f7d60e459fa321ed30108b1174346e13eee74d56c21c780f77fe2f5313d","category":"Thai"}
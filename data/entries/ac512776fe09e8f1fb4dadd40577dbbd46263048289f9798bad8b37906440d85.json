{"title":"วิเคราะห์ตัวเข้ารหัสวิดีโอ AV1 เปิดตัวมา 7 ปี ค่ายใหญ่หนุนหลัง แต่ยังไม่แพร่หลายเท่าที่ควร","link":"https://www.blognone.com/node/145700","date":1743906928000,"content":"<div><div><div><p>เว็บไซต์ The Verge มีบทความวิเคราะห์ความนิยมของตัวเข้ารหัสวิดีโอ (codec) AV1 ของกลุ่ม AOMedia หลังเริ่ม<a href=\"https://www.blognone.com/node/101058\">เปิดตัวครั้งแรกในปี 2018</a> ตอนนี้ผ่านมาราว 7 ปีแล้ว ก็ยังไม่แพร่หลายมากอย่างที่ควรจะเป็น</p>\n<p>The Verge บอกว่าบริษัทที่ร่วมผลักดัน AV1 ในช่วงแรกคือ  Netflix, Microsoft, Google, Amazon, Meta ชื่อชั้นระดับนี้น่าจะทำให้ AV1 ได้รับความนิยมไม่ยากนัก และถึงแม้ YouTube, Facebook, Netflix, Amazon Prime Video เริ่มรองรับ AV1 มาตั้งแต่ช่วงแรกๆ แต่ทุกวันนี้ยังมีบริการสตรีมมิ่งหลายตัว เช่น Max, Peacock, Paramount+ ไม่สนใจใช้ AV1 เลย</p>\n<p>เหตุผลที่ AV1 ได้รับความนิยมช้า ปัจจัยแรกมาจากฝั่งฮาร์ดแวร์ที่ค่อยๆ เพิ่มชิปถอดรหัส AV1 เข้ามาอย่างช้าๆ เช่น แอปเปิลเพิ่งเพิ่มตัวถอดรหัส AV1 เข้ามาใน iPhone 15 Pro ปี 2023 แล้วค่อยไล่ครบไลน์ใน iPhone 16 ปี 2024 นี้เอง หรือกล่องสตรีมมิ่ง Roku ก็ยืนยันไม่รองรับ AV1 ด้วยเหตุผลว่าเป็นการเพิ่มต้นทุนให้ผู้บริโภค (แม้ AV1 ไม่คิดค่า royalty fee ก็ตาม)</p>\n<p>ปัจจัยอีกข้อคือ การที่ AV1 มีจุดเด่นเรื่องการบีบอัดที่เหนือกว่าฟอร์แมตวิดีโอในอดีต ไฟล์ขนาดเล็กกว่า โหลดเร็วกว่า ก็ต้องแลกมาด้วยการใช้เวลาเข้ารหัสไฟล์ที่นานกว่าเดิม ซึ่งปัญหาเหล่านี้ก็เกิดกับ codec วิดีโอค่ายคู่แข่งอย่าง <a href=\"https://www.blognone.com/node/117335\">H.266 หรือ VVC ของค่าย MPEG</a></p>\n<p>ปัจจุบัน AV1 คิดเป็น 95% ของคอนเทนต์ใน Netflix และ 50% ของคอนเทนต์บน YouTube ส่วนกลุ่ม AOMedia ให้สัมภาษณ์ว่า AV1 จะคงอยู่ตลอดไป แต่ตอนนี้<a href=\"https://www.blognone.com/node/133734\">ทางกลุ่มเริ่มพัฒนา AV2 แล้ว</a> และน่าจะเปิดตัวได้ในปีนี้</p>\n<p>ที่มา - <a href=\"https://www.theverge.com/tech/635020/av1-streaming-netflix-youtube-google-adoption\">The Verge</a></p>\n<p><img src=\"https://www.blognone.com/sites/default/files/externals/a8c312991366fda4def6ed96990fae0d.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/av1\">AV1</a></div><div><a href=\"/topics/codec\">Codec</a></div><div><a href=\"/topics/online-video\">Online Video</a></div><div><a href=\"/topics/aomedia\">AOMedia</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ac512776fe09e8f1fb4dadd40577dbbd46263048289f9798bad8b37906440d85","category":"Thai"}
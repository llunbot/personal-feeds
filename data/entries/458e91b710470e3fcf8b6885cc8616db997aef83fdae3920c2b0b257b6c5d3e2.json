{"title":"ศาลตัดสินความผิด SBF ผู้ก่อตั้ง FTX จำคุก 25 ปี ปรับอีก 11,000 ล้านดอลลาร์","link":"https://www.blognone.com/node/138956","date":1711671732000,"content":"<div><div><div><p>ศาลแมนฮัตตันออกคำตัดสินความผิดของ Sam Bankman-Fried หรือ SBF ผู้ก่อตั้งและอดีตซีอีโอของ FTX แพลตฟอร์มซื้อขายคริปโตรายใหญ่ ให้จำคุกเป็นเวลา 25 ปี ในประเด็นฉ้อโกง ฟอกเงิน และหลอกลวงนักลงทุน จากก่อนหน้านี้คณะลูกขุนลงมติให้<a href=\"https://www.blognone.com/node/136556\">นับรวม</a>ทุกความผิด และจำคุกเป็นเวลา 115 ปี</p>\n<p>นอกจากโทษจำคุกแล้ว ผู้พิพากษา Lewis Kaplan ยังออกคำสั่งให้ SBF จ่ายเงินค่าปรับอีก 11,000 ล้านดอลลาร์ ด้วย โดยบอกว่ามีความเสี่ยงสูงที่คน ๆ นี้ จะทำให้ตัวเองอยู่ในจุดซึ่งสร้างเรื่องที่แย่มากได้อีกในอนาคต</p>\n<p>ประเด็นความผิดสำคัญของ SBF คือการนำเงินลูกค้าไปลงทุน ผ่านบริษัทการลงทุน Alameda Research โดยวิธีให้ยืมเงิน ซึ่งทำให้เงินลูกค้าสูญ และบริษัทไม่สามารถหาเงินมาจ่ายได้เมื่อลูกค้าต้องการถอนสินทรัพย์</p>\n<p>ทนายของ Bankman-Fried ยืนยันว่าจะอุทธรณ์ในคำตัดสินนี้ โดยเบื้องต้นทนายของ Bankman-Fried เคยให้ความเห็นว่าโทษจำคุกควรเป็นจำนวนไม่กี่ปี ไม่ใช่หลายสิบปี</p>\n<p>ในคดีฟ้องร้องของ FTX นี้ ยังมีผู้เกี่ยวข้องอีกสามคนที่ศาลยังไม่ระบุคำตัดสินได้แก่ Caroline Ellison ซีอีโอ Alameda Research ซึ่งช่วงหนึ่งเคยคบหากับ Bankman-Fried, Nishad Singh หัวหน้าฝ่ายวิศวกรรมที่ FTX, Gary Wang ผู้ร่วมก่อตั้งและซีทีโอ FTX ซึ่งทั้งหมดให้การรับสารภาพในศาล</p>\n<p>ที่มา: <a href=\"https://www.cnbc.com/2024/03/28/caroline-ellison-sbf-ex-girlfriend-helped-put-ftx-founder-in-prison.html\">CNBC</a></p>\n<p><img src=\"https://www.blognone.com/sites/default/files/externals/d005794a15f3102909f3db5365b3d31a.png\" /></p>\n</div></div></div><div><div>Topics: </div><div><div><a href=\"/topics/ftx\">FTX</a></div><div><a href=\"/topics/cryptocurrency\">Cryptocurrency</a></div><div><a href=\"/topics/lawsuits\">Lawsuits</a></div><div><a href=\"/topics/crime\">Crime</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"458e91b710470e3fcf8b6885cc8616db997aef83fdae3920c2b0b257b6c5d3e2","category":"Thai"}
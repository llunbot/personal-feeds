{"title":"Walt Disney, FOX, Warner Bros. Discovery ร่วมตั้งบริษัทให้บริการสตรีมมิ่งถ่ายทอดสดกีฬาในอเมริกา","link":"https://www.blognone.com/node/138075","date":1707266627000,"content":"<div><div><div><p>3 บริษัทสื่อรายใหญ่ในอเมริกาคือ Walt Disney, FOX และ Warner Bros. Discovery ประกาศตั้งบริษัทร่วมทุนที่ถือหุ้นเท่ากันรายละ 1 ใน 3 เพื่อให้บริการสตรีมมิ่งถ่ายทอดสดรายการกีฬาโดยเฉพาะในสหรัฐอเมริกา ซึ่งรูปแบบบริการนี้สามารถสมัครแยกผ่านแอป หรืออาจเป็นแพ็คเกจรวมกับบริการเคเบิ้ล-สตรีมมิ่งที่แต่ละรายมีให้บริการอยู่แล้ว</p>\n<p>ดีลนี้อาจอธิบายได้ว่าเป็นการแชร์ลิขสิทธิ์รายการถ่ายทอดสดการแข่งขันกีฬา ที่แต่ละบริษัทถือครองอยู่ เพื่อให้เกิดผลประโยชน์สูงสุดเนื่องจากการถ่ายทอดสดผ่านช่องทางเดิมต่าง ๆ ที่มีอยู่ อาจมีจำนวนผู้ชมลดลง การสร้างฮับร่วมกันจึงดีกว่า โดย Walt Disney มีช่องกีฬาหลักคือ ESPN และช่องอื่นในเครือ รวมทั้งสถานีโทรทัศน์หลัก ABC, FOX มีสถานีโทรทัศน์หลัก และช่องกีฬาเช่น FS1, F2 ขณะที่ Warner Bros. Discovery มีช่องกีฬา TNT, TBS เป็นต้น</p>\n<p>Bob Iger ซีอีโอ Walt Disney อธิบายว่าดีลนี้เป็นก้าวสำคัญของอุตสาหกรรมสื่อ ทำให้ช่องรายการกีฬา ESPN ในเครือทั้งหมด สามารถเผยแพร่ไปยังลูกค้าได้กว้างขึ้น ไปถึงบริการของผู้นำในอุตสาหกรรมรายอื่น เพื่อสร้างบริการร่วมกันที่มีคอนเทนต์กีฬาเป็นศูนย์กลาง</p>\n<p>ตัวอย่างรายการแข่งขันกีฬา ที่ทั้งสามบริษัทมีลิขสิทธิ์อยู่ เช่น อเมริกันฟุตบอล NFL, UFL บาสเกตบอล NBA, WNBA เบสบอล MLB ฮอกกี NHL กอล์ฟ PGA Tour เทนนิสแกรนด์สแลม ฟุตบอลโลก UFC และ F1</p>\n<p>ที่มา: <a href=\"https://wbd.com/espn-fox-and-warner-bros-discovery-forming-joint-venture-to-launch-streaming-sports-service-in-the-u-s/\">Warner Bros. Discovery</a> และ <a href=\"https://www.cnbc.com/2024/02/06/espn-fox-and-warner-bros-discovery-to-launch-joint-sports-streaming-platform-this-year.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/264d1b610bb5abcaa774305f78d91cf0.jpeg\" /></p>\n</div></div></div><div><div>Topics: </div><div><div><a href=\"/topics/disney\">Disney</a></div><div><a href=\"/topics/warner-bros-discovery\">Warner Bros. Discovery</a></div><div><a href=\"/topics/live-streaming\">Live Streaming</a></div><div><a href=\"/topics/fox\">FOX</a></div><div><a href=\"/topics/usa\">USA</a></div><div><a href=\"/topics/sport\">Sport</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cf5414047fda1b9d4d12d260152f5b8c132befc7fe976f31c9afed2df772e22d","category":"Thai"}
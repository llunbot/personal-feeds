{"title":"AMD ตั้งใจไม่ออกจีพียูรุ่นท็อปสู้ 4090 เพราะมองว่าไม่มีตลาด เอาเงินส่วนต่างไปทำอย่างอื่นดีกว่า","link":"https://www.blognone.com/node/132987","date":1678682489000,"content":"<div><div><div><p>ผู้บริหารของ AMD สองคนคือ Rick Bergman (EVP) และ David Wang (SVP) ให้สัมภาษณ์กับสื่อไอทีญี่ปุ่น ITMedia เปิดเผยรายละเอียดที่น่าสนใจว่า AMD เลือกไม่ทำจีพียูระดับท็อปแข่งกับ NVIDIA GeForce RTX 4090 แม้ในทางเทคนิคนั้นเป็นไปได้ เพราะมองว่าไม่น่าจะมีตลาดมากพอ</p>\n<p>จีพียูรุ่นสูงสุดของ AMD ในปัจจุบันคือ <a href=\"https://www.blognone.com/node/131840\">Radeon RX 7900 XTX ที่มีประสิทธิภาพระดับใกล้ๆ กับ GeForce RTX 4080</a> ซึ่งเป็นจีพียูตัวรองของ NVIDIA โดยฝั่ง AMD ตั้งราคาถูกกว่าที่ 999 ดอลลาร์ เทียบกับฝั่ง NVIDIA ที่ตั้ง 1,199 ดอลลาร์</p>\n<p>Rick Bergman บอกว่าตลาดจีพียูที่ใช้พลังงาน TDP ระดับสูงสุดที่ 600W และราคา 1,599 ดอลลาร์ของ GeForce RTX 4090 นั้นไม่น่าจะได้การยอมรับจากกลุ่มผู้เล่นเกมพีซีทั่วๆ ไป (general PC gaming fan) เพราะนอกจากแพงแล้ว ยังต้องหาพาวเวอร์ซัพพลายที่ระดับเกินคอมมอนเซนส์ และเคสขนาดใหญ่พิเศษมาระบายความร้อนด้วย ทำให้ AMD เลือกยุทธศาสตร์ออกสินค้าที่สอดคล้องกับฮาร์ดแวร์ของกลุ่มคนเล่นเกมพีซีทั่วไป (PC enthusiast) แทน</p>\n<p>เขายังบอกว่า AMD ทำการ์ดราคา 999 ดอลลาร์ก็พอแล้ว ส่วนต่าง 600 ดอลลาร์ (ที่ถูกกว่า RTX 4090) ให้เอาไปใช้ซื้อชิ้นส่วนฮาร์ดแวร์อื่นดีกว่า</p>\n<p>ส่วน David Wang ก็ย้ำว่า AMD มีศักยภาพออกการ์ดประสิทธิภาพสูงระดับนี้ได้อยู่แล้ว ตัวอย่างที่จับต้องได้คือ<a href=\"https://www.blognone.com/node/125731\">การ์ด Instinct MI250X</a> เพียงแต่มันไม่ใช่สินค้าสำหรับกลุ่มเกมมิ่งเท่านั้น และบริษัทไม่คิดว่าจีพียูระดับนี้เหมาะสำหรับคอนซูเมอร์</p>\n<p>ที่มา - <a href=\"https://www.itmedia.co.jp/pcuser/articles/2303/13/news035.html\">ITMedia (ภาษาญี่ปุ่น)</a>, <a href=\"https://www.notebookcheck.net/AMD-intentionally-held-back-from-developing-a-600-W-US-1-600-RDNA-3-equivalent-for-the-RTX-4090-feels-mainstream-gamers-can-instead-spend-savings-on-other-PC-parts.700365.0.html\">Notebookcheck</a></p>\n<p><img src=\"https://www.blognone.com/sites/default/files/externals/ab333035e47e9920e86c507397d6cb5c.jpg\" alt /></p>\n</div></div></div><div><div>Topics: </div><div><div><a href=\"/topics/radeon\">Radeon</a></div><div><a href=\"/topics/gpu\">GPU</a></div><div><a href=\"/topics/amd\">AMD</a></div><div><a href=\"/topics/nvidia\">NVIDIA</a></div><div><a href=\"/topics/geforce\">GeForce</a></div><div><a href=\"/topics/hardware\">Hardware</a></div></div></div>","author":"mk","siteTitle":"Blognone","siteHash":"490b3937e7dd89ebe8c00dc129addbdf1ebe4aff1f458146693da0","entryHash":"4559debfa2c83ad6a0310ced3b5bc92099794714a1053598f44de8","category":"Thai"}
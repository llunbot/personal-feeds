{"title":"พบช่องโหว่ Zenbleed เปิดให้ดึงข้อมูลจากซีพียู Zen 2 ได้, AMD ออกแพตช์อุดแล้ว","link":"https://www.blognone.com/node/134989","date":1690272017000,"content":"<div><div><div><p>Tavis Ormandy นักวิจัยความปลอดภัยของกูเกิล เปิดเผยช่องโหว่ <a href=\"https://lock.cmpxchg8b.com/zenbleed.html\">Zenbleed</a> ของซีพียูตระกูล AMD Zen 2 ทุกรุ่น ตั้งแต่ Ryzen, Ryzen Pro, Threadripper, EPYC (ในข่าวไม่ได้ระบุถึงแต่มีโอกาสโดนด้วยคือ PS5, Xbox Series และ Steam Deck ที่เป็นแกน Zen 2 ทั้งหมด)</p>\n<p>Zenbleed เป็นช่องโหว่ที่เกิดจากการใช้คำสั่ง vzeroupper ของรีจิสเตอร์ในซีพียู เพื่อสั่งให้บิทชุดบน (upper bits) ของรีจิสเตอร์กลับมาเป็นศูนย์ทั้งหมด คำสั่งนี้ไม่มีปัญหาในตัวมันเอง แต่ในซีพียูสมัยบางรุ่นที่มีฟีเจอร์ \"พยากรณ์\" ว่าจะมีคำสั่งใดเข้ามา (<a href=\"https://en.wikipedia.org/wiki/Speculative_execution\">Speculative execution</a>) เพื่อเร่งประสิทธิภาพการทำงานของซีพียูให้เร็วขึ้น หากกรณีที่พยากรณ์ผิด (branch misprediction) จำเป็นต้อง rollback กลับสถานะก่อนหน้า แต่คำสั่งรันไปก่อนแล้ว ทำให้เรามีโอกาสเห็นข้อมูลในบิทก่อน rollback ได้ และถ้าข้อมูลนั้นคือรหัสผ่านสำคัญยิ่งเป็นอันตราย</p>\n<p>Ormandy บอกว่าสถานการณ์ที่ทำให้เกิด Zenbleed ได้นั้นค่อนข้างยาก เพราะจังหวะเวลาต้องพอดีกันมาก แต่เมื่อความเป็นไปได้ไม่ใช่ 0 และเขาสามารถดึงข้อมูลจากซีพียูออกมาโชว์ได้จริงๆ จึงต้องถือว่านี่เป็นช่องโหว่ เขารายงานข้อมูลนี้ไปยัง AMD ตั้งแต่เดือนพฤษภาคม และตอนนี้ <a href=\"https://git.kernel.org/pub/scm/linux/kernel/git/firmware/linux-firmware.git/commit/?id=0bc3126c9cfa0b8c761483215c25382f831a7c6f\">AMD ออกแพตช์ตัว microcode</a> อุดช่องโหว่นี้ที่ตัวซีพียูแล้ว เริ่มจาก EPYC Rome ก่อน ส่วนซีพียูระดับเดสก์ท็อปจะทยอยตามมาในเดือนพฤศจิกายน-ตุลาคม</p>\n<p><img alt=\"No Description\" src=\"https://www.blognone.com/sites/default/files/externals/b13522c967953d5b1d121e058151d230.png\" /></p>\n<p>ที่มา - <a href=\"https://lock.cmpxchg8b.com/zenbleed.html\">Zenbleed</a>, <a href=\"https://www.tomshardware.com/news/zenbleed-bug-allows-data-theft-from-amds-zen-2-processors-patches-released\">Tom's Hardware</a></p>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/zen\">Zen</a></div><div><a href=\"/topics/security\">Security</a></div><div><a href=\"/topics/cpu\">CPU</a></div><div><a href=\"/topics/google\">Google</a></div><div><a href=\"/topics/epyc\">EPYC</a></div><div><a href=\"/topics/ryzen\">Ryzen</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"26d6a2078eec38d74eef4e2a29769f688364c1e50097d536a72657cb0deb4387","category":"Thai"}
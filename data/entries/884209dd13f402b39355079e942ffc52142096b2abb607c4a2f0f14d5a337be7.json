{"title":"โปรดิวเซอร์ FF16 ยืนยัน บังคับให้ทีมงานดู Game of Thrones เพื่อให้เห็นภาพที่ตรงกัน","link":"https://www.blognone.com/node/133962","date":1684835576000,"content":"<div><div><div><p>Naoki Yoshida โปรดิวเซอร์ของ FF16 กำลังเดินสายให้สัมภาษณ์สื่อเพื่อโปรโมทเกม (กำหนดขาย 22 มิ.ย.) ล่าสุดเขาให้สัมภาษณ์กับ Eurogamer มีประเด็นน่าสนใจเรื่องบรรยากาศของเกมภาค 16 ที่เป็นแฟนตาซียุคกลาง มีการเมืองในราชสำนัก คล้ายกับซีรีส์ Game of Thrones</p>\n<p>Yoshida บอกว่ายิ่งเขาอายุเพิ่มขึ้น ยิ่งมีมุมมองว่าแฟนตาซีควรสมจริงมากขึ้น (my fantasy based more in reality) เขาอยากสร้างอะไรที่สัมผัสใจผู้คน และหลังจากพบว่า Game of Thrones ทำสิ่งนี้ได้สำเร็จ เขาจึงมองว่านี่คือแนวทางที่เกมภาคนี้อยากเป็น ในช่วงเริ่มต้นการพัฒนาเกมที่มีสมาชิกในทีมราว 30 คน เขาให้ทุกคนซื้อชุดภาพยนตร์ Game of Thrones เป็นแผ่นบลูเรย์ และบังคับให้ทุกคนดูให้จบเพื่อให้เห็นภาพที่ตรงกัน</p>\n<p>อย่างไรก็ตาม Yoshida บอกว่า FF16 ไม่ได้รับอิทธิพลจาก Lord of the Rings แม้ตัวเขาเองเคยทั้งอ่านหนังสือและดูหนัง แต่เมื่อ Eurogamer ตั้งข้อสังเกตว่าบางซีนคล้ายกัน เขาก็บอกว่า จริงด้วย</p>\n<p><img alt=\"No Description\" src=\"https://www.blognone.com/sites/default/files/externals/7b604294ab5a636e8fa701b7e96625ae.jpg\" /></p>\n<p>อีกประเด็นที่ Yoshida พูดถึงคือแก่นแท้ของความเป็น Final Fantasy ที่เล่าเรื่องเหมือนภาพยนตร์ (cinematic experience) ถือเป็นสิ่งที่แตกต่างจากเกมอื่นๆ มาตั้งแต่ภาคแรก ผู้เล่นเข้าเกมมา เริ่มเล่นไปได้สักพักหนึ่ง ถึงค่อยมีฉากไตเติลของเกมโผล่ขึ้นมา ซึ่งเกมภาค 16 จะยึดธรรมเนียมแบบเดียวกันคือเล่นบทนำไปก่อนราว 2 ชั่วโมงถึงจะพบกับฉากไตเติล</p>\n<p><img alt=\"No Description\" src=\"https://www.blognone.com/sites/default/files/externals/a172c7aae8814743e896220b82d98841.jpg\" /></p>\n<p>ภาพกล่อง Blu-ray Game of Thrones จาก <a href=\"https://www.amazon.com/Game-Thrones-Complete-Collectors-Blu-ray/dp/B082Q7RK4C/ref=tmm_blu_title_0?_encoding=UTF8&amp;qid=1684835359&amp;sr=1-3-25fd44b4-555a-4528-b40c-891e95133f20\">Amazon</a></p>\n<p>ที่มา - <a href=\"https://www.eurogamer.net/final-fantasy-16-has-me-questioning-the-essence-of-the-series\">Eurogamer</a></p>\n</div></div></div><div><div>Topics: </div><div><div><a href=\"/topics/final-fantasy\">Final Fantasy</a></div><div><a href=\"/topics/games\">Games</a></div><div><a href=\"/topics/game-of-thrones\">Game of Thrones</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"884209dd13f402b39355079e942ffc52142096b2abb607c4a2f0f14d5a337be7","category":"Thai"}
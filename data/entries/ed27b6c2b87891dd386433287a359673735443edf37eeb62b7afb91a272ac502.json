{"title":"Whoscall เผยรายงาน สายโทรศัพท์จากมิจฉาชีพเพิ่ม 165% ข้อความ SMS 73% เป็นสแปม","link":"https://www.blognone.com/node/133244","date":1680244486000,"content":"<div><div><div><p>Whoscall แอปพลิเคชันระบุตัวตนสายเรียกเข้าที่ไม่รู้จักเผยรายงานประจำปี 2022 ไทยยังมีปัญหามิจฉาชีพมากขึ้น ยอดสายโทรจากมิจฉาชีพในไทยเพิ่มขึ้น 165% นับเป็น 17 ล้านครั้งในปีก่อน เปรียบเทียบกับปี 2021 ที่มี 6.4 ล้านครั้ง</p>\n<p>นอกจากนี้ ยังมีการรั่วไหลของเบอร์โทรศัพท์ 13.5 ล้านเบอร์ หรือกว่า 45% โดยรหัสผ่าน เบอร์โทรศัพท์ และชื่อเป็นข้อมูลที่มีการรั่วไหลมากที่สุด การรั่วไหลของข้อมูลมาจากหลายสาเหตุทั้งฐานข้อมูลองค์กรหรือรัฐบาลถูกโจมตีทางไซเบอร์ หรือผู้ใช้กรอกข้อมูลผ่านเว็บไซต์ฟิชชิ่ง</p>\n<p>สำหรับการหลอกลวงผ่านทาง SMS พบว่า 7 ใน 10 ของข้อความที่ได้รับเป็นข้อความสแปมและมิจฉาชีพ (คิดเป็น 73% จากข้อความทั้งหมด) มิจฉาชีพมักใช้ข้อความในการติดต่อครั้งแรกและหลอกให้เหยื่อกดลิงก์เพื่อขโมยข้อมูลส่วนตัวโดยมักเป็นเรื่องบัตรเครดิต สินเชื่อ หรือได้รับสิทธิ์ชิงโชคต่าง ๆ</p>\n<p>รายงานยังเผยว่าในประเทศไทย ผู้ใช้ Whoscall แต่ละคนเจอข้อความและสายโทรจากมิจฉาชีพเฉลี่ย 33.2 ครั้งต่อปี เพิ่มขึ้น 7% จากปี 2021</p>\n<p>ในปี 2022 สายโทรเข้าและข้อความ SMS จากมิจฉาชีพมี 405.4 ล้านครั้งทั่วโลก ถือว่าลดลงจากปี 2021 ที่มี 467 ล้านครั้ง อย่างไรก็ตาม บางประเทศอย่าง ไทย ญี่ปุ่น มาเลเซีย ฮ่องกงก็ยังได้รับสายโทรและข้อความจากมิจฉาชีพเฉลี่ยต่อคนเพิ่มขึ้น</p>\n<p>คาดว่าปัญหานี้จะเพิ่มขึ้นอีกจากการที่บริการออนไลน์ได้รับความนิยม ข้อมูลของ Fortune Business Insight ที่ทำการวิจัยธุรกิจเผยว่า อุตสาหกรรมต่อต้านการทุจริตจะมีมูลค่าเพิ่มถึง 129.2 พันล้านเหรียญสหรัฐภายในปี 2029 เติบโต 22.8% ต่อปีจากช่องโหว่ที่ทำให้เกิดการทุจริตมากขึ้นจากการพัฒนาด้านเทคโนโลยี</p>\n<p>Whoscall ให้คำแนะนำว่าอย่ากดลิงก์ในข้อความ SMS จากคนที่ไม่รู้จัก อย่ากรอกข้อมูลบนเว็บไซต์ที่น่าสงสัย และหากใช้แอปพลิเคชันก็ให้ช่วยกันรายงานเบอร์มิจฉาชีพให้คนอื่นได้รับรู้ด้วย</p>\n<p>ที่มา - ข่าวประชาสัมพันธ์</p>\n<p><img src=\"https://www.blognone.com/sites/default/files/externals/605677008b7bd74059ef4d23407368e8.jpg\" alt /></p>\n</div></div></div><div><div>Topics: </div><div><div><a href=\"/topics/whoscall\">Whoscall</a></div><div><a href=\"/topics/scam\">Scam</a></div><div><a href=\"/topics/cybersecurity\">Cybersecurity</a></div></div></div>","author":"Augustine","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ed27b6c2b87891dd386433287a359673735443edf37eeb62b7afb91a272ac502","category":"Thai"}
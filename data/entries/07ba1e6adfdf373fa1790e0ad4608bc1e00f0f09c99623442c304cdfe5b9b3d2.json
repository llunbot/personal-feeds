{"title":"Square Enix ยกเลิกโครงการเกมไม่ระบุชื่อ บันทึกขาดทุน 5.2 พันล้านบาท","link":"https://www.blognone.com/node/139505","date":1714531117000,"content":"<div><div><div><p>Square Enix ส่งหนังสือแจ้งผู้ถือหุ้นเป็นกรณีพิเศษ เพื่อเตือนล่วงหน้าว่าบริษัทจะต้องบันทึกการขาดทุนมูลค่า 22.1 พันล้านเยน (ราว 5.2 พันล้านบาท) อันเป็นผลมาจากการปรับทิศทางการพัฒนาเกมระดับบิ๊กเนม (ภาษาของบริษัทเรียกเกม HD คือไม่ใช่เกมมือถือ ไม่ใช่เกมราคาถูก) ให้โฟกัสเฉพาะบางโครงการมากขึ้น</p>\n<p>ตัวเลขขาดทุนนี้จะลงบัญชีในปีงบประมาณที่สิ้นสุดในเดือนมีนาคม 2024 ซึ่งจะประกาศผลประกอบการในอีกไม่ช้านี้ (การแจ้งครั้งนี้คือมาเตือนก่อนไม่ให้ผู้ถือหุ้นตกใจทีเดียว)</p>\n<p>ความหมายของประกาศนี้คือ Square Enix ยกเลิกโครงการพัฒนาเกมบางส่วน และต้องลงบันทึกค่าใช้จ่ายเป็นขาดทุน (abandonment loss) โดยไม่ระบุว่าเป็นเกมอะไร (และแปลว่าอาจมีหลายโครงการที่ถูกยกเลิก)</p>\n<p><img alt=\"No Description\" src=\"https://www.blognone.com/sites/default/files/externals/ca57ef91ba62fbde2867fdebabee8805.jpg\" /></p>\n<p>เมื่อเดือนกุมภาพันธ์ที่ผ่านมา <a href=\"https://www.blognone.com/node/138085\">Bloomberg รายงานว่า Takashi Kiryu ประธานคนใหม่ของ Square Enix ประกาศทบทวนแนวทางคุณภาพเกมใหม่หมด</a> ลดการพัฒนาเกมด้วยเอาท์ซอร์ส มุ่งเน้นพัฒนาเกมขนาดใหญ่ที่ใช้พนักงานภายในมากขึ้น จึงน่าจะเป็นเหตุผลของการบันทึกขาดทุนครั้งนี้</p>\n<p>ธุรกิจของ Square Enix ในรอบปีที่ผ่านมาไม่ค่อยดีนัก รายได้ค่อนข้างทรงตัว แต่รายจ่ายเพิ่มขึ้น ทำให้ผลประกอบการ 9 เดือนแรกของปีงบประมาณนี้ บริษัทมีอัตรากำไรลดลงจากปีที่แล้ว ในขณะที่เกมเด่นของไตรมาสล่าสุดคือ <a href=\"https://www.blognone.com/node/139338\">FF7 Rebirth ก็อาจทำยอดขายได้ไม่ดีนัก</a></p>\n<p>รายได้ของกลุ่มธุรกิจเกม Square Enix ช่วง 9 เดือนแรกของปีงบประมาณ 2023/2024</p>\n<p><img alt=\"No Description\" src=\"https://www.blognone.com/sites/default/files/externals/0adf4614ec9a3bf4399d49516fea21fb.png\" /></p>\n<p>ที่มา - <a href=\"https://www.hd.square-enix.com/eng/ir/pdf/20240430_01_en.pdf\">Square Enix</a>, <a href=\"https://kotaku.com/final-fantasy-vii-rebirth-dragon-quest-kingdom-hearts-1851445450\">Kotaku</a></p>\n</div></div></div><div><div>Topics: </div><div><div><a href=\"/topics/square-enix\">Square Enix</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"07ba1e6adfdf373fa1790e0ad4608bc1e00f0f09c99623442c304cdfe5b9b3d2","category":"Thai"}
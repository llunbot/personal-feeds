{"title":"ดัชนีดาวโจนส์ ถอดหุ้น Intel จากการคำนวณ แทนที่ด้วยหุ้น NVIDIA","link":"https://www.blognone.com/node/142903","date":1730520078000,"content":"<div><div><div><p>ดัชนีอุตสาหกรรมดาวโจนส์ (Dow Jones Industrial Average) หรือที่หลายคนอาจคุ้นว่าดัชนีหุ้นดาวโจนส์ของสหรัฐอเมริกา ประกาศการเปลี่ยนแปลงบริษัทที่ใช้คำนวณมูลค่าดัชนี มีผลวันที่ 8 พฤศจิกายน 2024 โดย NVIDIA ถูกเพิ่มมาคำนวณ และถอด Intel ออกจากรายชื่อ</p>\n<p>การเปลี่ยนแปลงนี้อาจมีผลต่อราคาหุ้นไม่มากนัก เนื่องจากดัชนีดาวโจนส์ไม่เป็นที่นิยมอ้างอิงสำหรับกองทุนต่าง ๆ เท่ากับ S&amp;P 500 (ซึ่งทั้งสองบริษัทนี้ต่างอยู่ในดัชนี) เพราะเป็นดัชนีที่คำนวณด้วยค่าเฉลี่ยราคา<strong>ต่อ 1 หุ้น</strong> ของบริษัท 30 แห่ง ที่สะท้อนภาพรวมเศรษฐกิจสหรัฐ ขณะที่ดัชนีหุ้นส่วนใหญ่คำนวณจากมูลค่ากิจการของบริษัท (รวมทั้ง SET Index ของไทย) แต่การสลับที่กันของ NVIDIA กับ Intel ครั้งนี้ก็ดูเป็นสัญลักษณ์บางอย่างทันที</p>\n<p>บริษัทเทคโนโลยีที่อยู่ใน 30 รายชื่อของดัชนีดาวโจนส์ปัจจุบันได้แก่ Amazon ที่เพิ่งถูกเพิ่มเมื่อเดือนกุมภาพันธ์, Apple (ตั้งแต่ปี 2015), Cisco (ตั้งแต่ปี 2009), IBM (ตั้งแต่ 1979), Microsoft (ตั้งแต่ 1999), Salesforce (ตั้งแต่ 2020) ส่วน Intel ที่ถูกนำออกนั้นอยู่ในการคำนวณดัชนีตั้งแต่ปี 1999</p>\n<p>เนื่องจากดัชนีนี้ใช้ราคาต่อ 1 หุ้นในการคำนวณ จึงเป็นคำตอบว่าทำไมบริษัทเทคโนโลยีที่หลายคนคิดว่าน่าจะมีรายชื่ออยู่ในนี้ด้วยแต่ไม่มี ก็เพราะราคาต่อหุ้นสูงมากนั่นเอง ซึ่งก่อนหน้านี้ NVIDIA ก็ได้<a href=\"https://www.blognone.com/node/139910\">แตกหุ้น 10 ต่อ 1</a> ทำให้ราคาหุ้นอยู่ที่ระดับ 100 ดอลลาร์ เป็นช่วงราคาที่นิยมในการเข้าสู่ดัชนีดาวโจนส์</p>\n<p>การเปลี่ยนแปลงบริษัทในดัชนีดาวโจนส์ครั้งนี้ นอกจาก NVIDIA-Intel แล้ว ยังนำบริษัทเคมีภัณฑ์ Dow ออกจากดัชนี และเพิ่มบริษัท Sherwin-Williams แทน</p>\n<p>ที่มา: <a href=\"https://www.cnbc.com/2024/11/01/nvidia-to-join-dow-jones-industrial-average-replacing-intel.html\">CNBC</a></p>\n<p><img src=\"https://www.blognone.com/sites/default/files/externals/2be1fc661efc00bf47a7f799d60ee532.png\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/intel\">Intel</a></div><div><a href=\"/topics/stock\">Stock</a></div><div><a href=\"/topics/dow-jones\">Dow Jones</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a2e13606543d5b25bd2b0032ebde492f0b3daedcb0b2d0a42b564b86da568e7b","category":"Thai"}
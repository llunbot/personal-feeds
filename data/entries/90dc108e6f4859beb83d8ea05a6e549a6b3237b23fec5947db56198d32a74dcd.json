{"title":"ประวัติศาสตร์การสร้าง Android ยุคแรก เคยถูกซัมซุงหัวเราะเยาะ ก่อนขายกิจการให้กูเกิล","link":"https://www.blognone.com/node/124236","date":1629030058000,"content":"<div><div><div><p>ปลายเดือนนี้กำลังจะมีหนังสือเล่มใหม่ <strong>Androids: The team that built the Android operating system</strong> (<a href=\"https://www.amazon.com/dp/B09C6RYHQ4\">Amazon</a>, <a href=\"https://play.google.com/store/books/details?id=Qyc9EAAAQBAJ\">Google Play</a>) เล่าประวัติของระบบปฏิบัติการ Android ในยุคแรกๆ ออกวางขาย หนังสือเล่มนี้เขียนโดย Chet Haase หนึ่งในทีมวิศวกร Android ยุคถัดมาเล็กน้อย (เริ่มงานปี 2010) ที่อาศัยการสัมภาษณ์ข้อมูลทีมงานยุคแรกๆ มาสรุปเป็นหนังสือ</p>\n<p>บางส่วนของหนังสือเล่มนี้ถูกนำมาเผยแพร่เพื่อโปรโมทหนังสือ ทำให้เราได้ทราบเรื่องราวของ Android ในปี 2005 ช่วงที่กำลังระดมทุน และสุดท้ายขายให้กูเกิล จนกลายเป็นระบบปฏิบัติการที่เรารู้จักกันดี</p>\n<p><img src=\"https://www.blognone.com/sites/default/files/externals/ca333df24b4327b84221b5ecd810b32f.jpg\" /></p>\n<p>ทีมงาน Android ในยุคแรกเริ่มเป็นทีมจากบริษัท Danger ที่ก่อตั้งในปี 1999 และพัฒนามือถือ T-Mobile Sidekick ออกขายในปี 2002 จากนั้นทีมงานหลักที่นำโดย Andy Rubin ก็ลาออกมาตั้งบริษัท Android ในปี 2003 ด้วยวิสัยทัศน์ว่าต้องการสร้างระบบปฏิบัติการมือถือ ที่โอเพนซอร์สและไม่ขึ้นกับโอเปอเรเตอร์รายใด</p>\n<p>ในฐานะสตาร์ตอัพ บริษัท Android จำเป็นต้องระดมทุนจากนักลงทุน VC ซึ่งเริ่มกระบวนการนำเสนอ (pitching) ในช่วงต้นปี 2005 แต่ในช่วงเดียวกันนั้น ทีม Android ก็ได้รับการติดต่อจาก Larry Page ที่ชื่นชอบ T-Mobile Sidekick และทราบว่า Rubin กำลังพัฒนา OS ตัวใหม่ เลยอยากรับทราบว่า Rubin ทำอะไรอยู่บ้าง</p>\n<p>ทีม Android พบกับกูเกิล 2 ครั้งในเดือนมกราคมและมีนาคม 2005 แต่ก็แค่นำเสนอความคิดและเดโมเท่านั้น จากนั้นทีม Android หันไปคุยกับผู้ผลิตสมาร์ทโฟนฝั่งเอเชีย เพื่อเสนอ OS ให้ใช้งาน โดยบินไปเกาหลีเพื่อเจอซัมซุง และไต้หวันเพื่อเจอ HTC</p>\n<p>การพบปะกับซัมซุงได้เจอกับ K.T. Lee ประธานฝ่ายมือถือที่ชอบ Sidekick เช่นกัน และบอกว่าไม่อยากพลาดโอกาสนี้อีก เขาจึงสนับสนุน Android เต็มที่ แต่เมื่อทีม Android ไปพบกับผู้บริหารระดับรองๆ ลงมากว่า 10 คน ก็มีคำถามว่าทำไมทีม Android ถึงมีแค่ไม่กี่คน เพราะทีมพัฒนา OS ของซัมซุงมีคนมากถึง 300 คน พร้อมทั้งหัวเราะใส่ และบอกว่าทีม Android ฝันเฟื่องไปหรือเปล่า</p>\n<p>สุดท้ายทีม Android ไม่ได้เซ็นสัญญากับซัมซุง แต่การพบปะครั้งนี้ทำให้มือถือ Android รุ่นแรกสุดมีโค้ดเนมว่า \"Dream\" (ภายหลังคือ T-Mobile G1) จากคำดูถูกของซัมซุงนั่นเอง</p>\n<p><img src=\"https://www.blognone.com/sites/default/files/externals/24ad947d6fb16d6e49b2609500060c06.jpeg\" /></p>\n<p>จากนั้น ทีม Android บินไปไต้หวันและได้เจอกับ Peter Chou ซีอีโอคนดังของ HTC (ในตอนนั้น) ที่ต้องการ exclusivity ให้ฮาร์ดแวร์ชิ้นแรกทำโดย HTC รายเดียว ซึ่งแนวคิดนี้ขัดกับวิสัยทัศน์ของ Android ที่ต้องการให้เป็นระบบเปิด ถ้าผูกกับผู้ผลิตรายเดียวก็จะซ้ำรอย T-Mobile Sidekick อีก</p>\n<p>เมื่อทีมงานกลับมาอเมริกา ก็นำเสนอผลงานต่อ VC ต่อและเริ่มมีคนสนใจ ตอนนั้นกูเกิลก็นัดพบขอคุยเป็นครั้งที่สาม ระหว่างที่ Rubin และทีมกำลังนำเสนอความคืบหน้าของทีม ก็โดนคนของกูเกิลขัดจังหวะ และบอกว่า \"เราอยากซื้อพวกคุณ\" (‘Let us interrupt you there. We just want to buy you.’)</p>\n<p>ข้อเสนอของกูเกิลน่าสนใจ เพราะกูเกิลบอกว่าทีม Android จะได้ไม่ต้องเหนื่อยกับการวิ่งหาเงินลงทุน มาอยู่กับกูเกิลแล้วมีเงินเหลือเฟือ กูเกิลสามารถใช้กำไรจาก search มาแบ่งให้กับโอเปอเรเตอร์เพื่อจูงใจให้ใช้ Android ได้ ทั้งสองฝ่ายเจรจากันอยู่หลายเดือน (โดย Larry Page มีส่วนร่วมโดยตรง) และจบด้วยทีมงาน Android กลายเป็นพนักงานกูเกิลในวันที่ 11 กรกฎาคม 2005</p>\n<p>หลังจากนั้นไม่นาน Page พา Rubin มาแนะนำตัวกับทีมผู้บริหารภายในกูเกิล ซึ่งทีมก็โชว์เดโมไปตามปกติ แต่ตอนพูดถึงสไลด์หน้าที่เกี่ยวกับโมเดลการหาเงินของ Android ก็โดน Page ตัดบท แล้วบอกว่าอย่าเป็นห่วงเรื่องนั้นเลย ผมอยากให้พวกคุณสร้างโทรศัพท์ที่ดีที่สุด แล้วพวกเราจะจัดการเรื่องอื่นเอง</p>\n<p>ที่มา - <a href=\"https://arstechnica.com/information-technology/2021/08/excerpt-the-history-of-android-as-written-by-a-longtime-android-developer/\">Ars Technica</a></p>\n</div></div></div><div><div>Topics: </div><div><div><a href=\"/topics/android\">Android</a></div><div><a href=\"/topics/samsung\">Samsung</a></div><div><a href=\"/topics/google\">Google</a></div><div><a href=\"/topics/t-mobile-g1\">T-Mobile G1</a></div><div><a href=\"/topics/book\">Book</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"90dc108e6f4859beb83d8ea05a6e549a6b3237b23fec5947db56198d32a74dcd","category":"Thai"}
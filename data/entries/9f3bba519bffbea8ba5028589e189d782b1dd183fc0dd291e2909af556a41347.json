{"title":"Epic Games Store เริ่มเปิดทดสอบ ให้ผู้พัฒนาลงขายเกมได้เองเหมือน Steam Direct","link":"https://www.blognone.com/node/124335","date":1629448619000,"content":"<div><div><div><p>ปัจจุบัน การลงขายเกมบน Epic Games Store ต้องทำผ่านการดีลตรงกับ Epic Games แทบทุกขั้นตอน สร้างความยุ่งยากให้กับทีมพัฒนาขนาดเล็ก แตกต่างจาก Steam ที่มี Steam Direct ให้ผู้สร้างสามารถลงขายเกมบน Steam ได้เองทันที แต่ตอนนี้ Epic Games เริ่มเปิดทดสอบให้นักพัฒนานำเกมขึ้นได้เองแล้ว</p>\n<p>ในช่วงเริ่มต้นผู้พัฒนาจะต้องสมัคร<a href=\"https://www.epicgames.com/store/en-US/publish/form\">ผ่านฟอร์ม</a>เพื่อเข้าร่วมทดสอบระบบและใช้เครื่องมือในการนำเกมลงขายหน้าร้านของ Epic ก่อน</p>\n<p>ผู้พัฒนาที่ได้รับคัดเลือกจะสามารถสร้างหน้าผลิตภัณฑ์ของตัวเอง รวมไปถึงตั้งราคา ส่วนลด ตั้ง achievements ต่างๆ รวมถึงปล่อยอัพเดตตัวเกมเวอร์ชั่นต่างๆ ได้เอง โดยไม่ต้องให้ Epic Games เป็นผู้จัดการ</p>\n<p>ข้อห้ามของการเกมบน Epic หลายๆ อย่างคล้ายกับของ Steam คือห้ามขายเกมที่มีเนื้อหาสร้างความเกลียดชังหรือเหยียดคนกลุ่มใดกลุ่มหนึ่ง เกมที่เนื้อหาผิดกฎหมาย เกมปลอม หรือเป็นมัลแวร์ที่ทำทีว่าเป็นเกม ข้อแตกต่างคือห้ามมีเนื้อหาโป๊เปลือยโดยสิ้นเชิง ขณะที่ Steam อนุญาตให้มีภาพโป๊เปลือยได้ แต่ต้องไม่ใช่ภาพคนจริง</p>\n<p><img src=\"https://www.blognone.com/sites/default/files/externals/2c456c4d52678f0f107b98a9de2c5463.png\" /></p>\n<p>ระบบนำเกมลงขายได้เองนี้น่าจะเพิ่มจำนวนเกมที่อยู่บน Epic Games Store ได้มากขึ้น ทั้งเกมจากบริษัทใหญ่และนักพัฒนาอินดี้ แต่ก็น่าจับตาเพราะปัจจุบัน Epic Games Store ยังไม่มีระบบรีวิวหรือคอมเม้นต์จากผู้เล่น หากเปิดใช้งานระบบนำเกมลงขายได้เอง แต่มีเกมที่ไร้คุณภาพหรือมีปัญหาหลุดเข้ามา อาจทำให้ผู้เล่นไม่รู้ข้อมูลก่อนได้ คงต้องหวังพึ่งการคัดกรองของทีมงาน Epic Games อย่างเดียว</p>\n<p>ที่มา - <a href=\"https://www.epicgames.com/store/en-US/news/epic-games-store-self-publishing-closed-beta-opens-today\">Epic Games</a></p>\n</div></div></div><div><div>Topics: </div><div><div><a href=\"/topics/epic-games\">Epic Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9f3bba519bffbea8ba5028589e189d782b1dd183fc0dd291e2909af556a41347","category":"Thai"}
{"title":"Grab ไตรมาสล่าสุด รายได้โต 61% EBITDA เป็นบวกครั้งแรก ขาดทุนลดลง","link":"https://www.blognone.com/node/136673","date":1699578709000,"content":"<div><div><div><p>Grab Holdings รายงานผลประกอบการของไตรมาสที่ 3 ปี 2023 ปริมาณการใช้จ่ายในแพลตฟอร์ม (GMV) เพิ่มขึ้น 5% จากช่วงเดียวกันในปีก่อนเป็น 5,341 ล้านดอลลาร์ เฉพาะที่เป็นของธุรกิจรถแท็กซี่กับส่งอาหารอยู่ที่ 4,015 ล้านดอลลาร์ เพิ่มขึ้น 14% จำนวนผู้ใช้งานบนแพลตฟอร์มรวม 36.0 ล้านบัญชี</p>\n<p>GMV ธุรกิจส่งอาหารอยู่ที่ 2,608 ล้านดอลลาร์ เพิ่มขึ้น 7% ธุรกิจรถแท็กซี่ 1,407 ล้านดอลลาร์ เพิ่มขึ้น 30% ตามทิศทางการท่องเที่ยวเปิดเมืองที่กลับมา ธุรกิจการเงิน 1,275 ล้านดอลลาร์ ลดลง 15% และธุรกิจใหม่ 50 ล้านดอลลาร์ เพิ่มขึ้น 4% ส่วนใหญ่มาจากโฆษณา</p>\n<p>รายได้ส่วนของ Grab เพิ่มขึ้น 61% เป็น 615 ล้านดอลลาร์ มีกำไร EBITDA เป็นบวกเป็นครั้งแรก 29 ล้านดอลลาร์ สุทธิแล้วขาดทุนลดลงเป็น 99 ล้านดอลลาร์ เทียบกับปีก่อนที่ขาดทุน 342 ล้านดอลลาร์</p>\n<p>Anthony Tan ซีอีโอและผู้ก่อตั้ง Grab กล่าวว่าไตรมาสนี้นอกจาก EBITDA เป็นบวกเป็นครั้งแรกแล้ว Grab ยังมีจำนวนผู้ใช้งานสูงสุด นอกจากนี้ตัวเลขรายได้ของพาร์ตเนอร์ผู้ขับรถก็เพิ่มสูงขึ้นด้วย ซึ่งเป็นไปตามแผนสร้างการเติบโตของธุรกิจควบคู่ไปกับความสามารถในการทำกำไร</p>\n<p><em>Disclaimer - Blognone เป็นบริษัทในเครือของ LINE MAN Wongnai</em></p>\n<p>ที่มา: <a href=\"https://investors.grab.com/news-releases/news-release-details/grab-reports-third-quarter-2023-results\">Grab</a></p>\n<p><img alt=\"No Description\" src=\"https://www.blognone.com/sites/default/files/externals/4342d79d3fad45d266aa8d96df111d98.png\" /></p>\n</div></div></div><div><div>Topics: </div><div><div><a href=\"/topics/grab\">Grab</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b23482461736cd2e336a2263a3f9be0ec2542645c333564285db9e807787b619","category":"Thai"}
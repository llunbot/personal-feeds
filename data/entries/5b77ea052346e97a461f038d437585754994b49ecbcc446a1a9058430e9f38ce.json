{"title":"ซีอีโอ Masimo บอกยินดีเจรจาหาก Apple ต้องการจ่ายค่าเสียหาย จากคำสั่งแบน Apple Watch ในอเมริกา","link":"https://www.blognone.com/node/137315","date":1703031242000,"content":"<div><div><div><p>Joe Kiani ซีอีโอ Masimo บริษัทเทคโนโลยีด้านการแพทย์ ให้สัมภาษณ์กับ Bloomberg TV ในประเด็นที่บริษัทฟ้องแอปเปิลว่า Apple Watch ละเมิดสิทธิบัตร ซึ่งต่อมา ITC ออกคำสั่งแบนการนำเข้า Apple Watch มาขายในอเมริกา และ<a href=\"https://www.blognone.com/node/137295\">แอปเปิลก็ตัดสินใจหยุดขาย</a>ก่อนที่คำสั่งจะมีผลใช้ตั้งแต่ 25 ธันวาคม</p>\n<p>Kiani บอกว่าที่มีข่าวว่าแอปเปิลพยายาม<a href=\"https://www.blognone.com/node/137298\">แก้ไขซอฟต์แวร์</a>ของ Apple Watch เพื่อไม่ให้มีปัญหาเรื่องสิทธิบัตร เขามองว่าไม่น่าจะได้ผล เพราะสิทธิบัตรบริษัทไม่เกี่ยวกับซอฟต์แวร์</p>\n<p>เขายังให้ข้อมูลเพิ่มเติมว่า ตัวเขาไม่ได้คุยกับแอปเปิลเลยตั้งแต่ปี 2013 ซึ่งเวลานั้นแอปเปิลเคยมาหารือเพื่อซื้อกิจการ หรือให้ช่วยพัฒนาเซ็นเซอร์วัดระดับออกซิเจนในเลือดใน Apple Watch ส่วนประเด็นว่า Masimo จะยอมรับข้อเสนอ หากแอปเปิลขอเจรจาจ่ายค่าเสียหายหรือไม่ เขาตอบว่าใช่ แต่ไม่ได้ระบุวงเงิน รวมทั้งเขาต้องการคำแถลงการณ์ขอโทษจากฝั่งแอปเปิลด้วย</p>\n<p>ทั้งนี้คำสั่งของ ITC ที่ห้ามนำเข้า Apple Watch มาขายในอเมริกา ยังมีเวลาก่อน 25 ธันวาคม ที่ประธานาธิบดีสามารถออกคำสั่งยับยั้งได้</p>\n<p>ที่มา: <a href=\"https://www.macrumors.com/2023/12/19/masimo-ceo-on-apple-watch-ban/\">MacRumors</a></p>\n<p><img src=\"https://www.blognone.com/sites/default/files/externals/e267a781ab5e4054ee30e47242cc709e.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/apple-watch\">Apple Watch</a></div><div><a href=\"/topics/apple-watch-ultra\">Apple Watch Ultra</a></div><div><a href=\"/topics/patent\">Patent</a></div><div><a href=\"/topics/itc\">ITC</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5b77ea052346e97a461f038d437585754994b49ecbcc446a1a9058430e9f38ce","category":"Thai"}
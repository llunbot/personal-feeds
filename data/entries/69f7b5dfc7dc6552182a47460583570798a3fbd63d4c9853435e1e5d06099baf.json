{"title":"นิวซีแลนด์ออกคำสั่งแบน TikTok มีผลกับอุปกรณ์ของรัฐสภา","link":"https://www.blognone.com/node/133064","date":1679097957000,"content":"<div><div><div><p>นิวซีแลนด์เป็นประเทศล่าสุดที่รัฐบาลออกคำสั่ง ห้ามอุปกรณ์ของหน่วยงานรัฐลงแอป TikTok อย่างไรก็ตามเงื่อนไขของนิวซีแลนด์ไม่ได้ครอบคลุมทั้งหมด โดยบอกว่ามีผลเฉพาะอุปกรณ์ที่สามารถเข้าถึงเครือข่ายของรัฐสภานิวซีแลนด์ได้ คำสั่งนี้มีผลตั้งแต่ปลายเดือนมีนาคมเป็นต้นไป โดยยกเว้นเป็นกรณีไปหากอุปกรณ์หน่วยงานนั้นจำเป็นต้องใช้ TikTok ในการทำงาน</p>\n<p>ส่วนเหตุผลนั้นก็คล้ายกับประกาศของหลายประเทศก่อนหน้านี้ โดยทางการนิวซีแลนด์บอกว่าหลังหารือกับผู้เชี่ยวชาญความปลอดภัยอินเทอร์เน็ต มีข้อมูลว่าบริการนี้มีความเสี่ยงที่ไม่ผ่านเกณฑ์ของการใช้งานบนเครือข่ายรัฐสภา</p>\n<p>ด้านตัวแทนของ TikTok บอกว่าบริษัทไม่ได้รับการติดต่อ หรือหารือเกี่ยวกับคำสั่งแบนแอปดังกล่าว บริษัทจึงรู้สึกผิดหวังต่อการตัดสินใจนี้ และยืนยันว่าไม่มีหลักฐานใด ๆ ว่า TikTok มีความเสี่ยงต่อผู้ใช้งานในนิวซีแลนด์ ทั้งขอให้การตัดสินใจต่าง ๆ อยู่บนพื้นฐานข้อมูลที่เป็นจริง</p>\n<p>คำสั่งของนิวซีแลนด์นี้ ออกมาหลังจากทั้ง<a href=\"https://www.blognone.com/node/131896\">อเมริกา</a> <a href=\"https://www.blognone.com/node/132754\">คณะกรรมาธิการยุโรป</a> และ<a href=\"https://www.blognone.com/node/133043\">ล่าสุดคืออังกฤษ</a> ออกคำสั่งแบนการใช้งาน TikTok ในอุปกรณ์ของหน่วยงานรัฐบาล</p>\n<p>ที่มา: <a href=\"https://techcrunch.com/2023/03/17/new-zealand-bans-tiktok-from-phones-of-parliamentarians/\">TechCrunch</a></p>\n<p><img src=\"https://www.blognone.com/sites/default/files/externals/64779cc7682cc86ec682618c37dc25df.png\" alt /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/new-zealand\">New Zealand</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"69f7b5dfc7dc6552182a47460583570798a3fbd63d4c9853435e1e5d06099baf","category":"Thai"}
{"title":"Niantic เปิดแพลตฟอร์ม Lightship AR ให้บริษัทอื่นใช้งาน สร้าง Metaverse ในโลกจริง","link":"https://www.blognone.com/node/125743","date":1636425403000,"content":"<div><div><div><p>Niantic บริษัทผู้สร้างเกม Pokemon Go และล่าสุดคือ <a href=\"https://www.blognone.com/node/125486\">Pikmin Bloom</a> เปิดแพลตฟอร์ม Augmented Reality ชื่อว่า Lightship ของตัวเองให้บริษัทอื่นๆ เข้ามาสร้างเกมหรือแอพได้ โดยระบุว่านี่คือการสร้าง Real-World Metaverse ที่ซ้อนทับในโลกจริง</p>\n<p><a href=\"https://lightship.dev/\">Lightship</a> ถูกนิยามว่าเป็น Augmented Reality Developer Kit (<a href=\"https://lightship.dev/products/ardk/\">ARDK</a>) โดยหลักแล้วมันคือระบบระบุพิกัด Visual Positioning System (VPS) และการทำ Real-Time Mapping ใช้กล้องมือถือส่องภาพ ประมวลผลสิ่งแวดล้อม เพื่อจัดวางวัตถุเสมือนลงไปในโลกจริง</p>\n<p>นอกจากนี้ Lightship ยังมีเครื่องมืออื่นๆ สำหรับการทำเกม AR เช่น ระบบมัลติเพลเยอร์ และการเชื่อมต่อกับเครื่องมือพัฒนาเกมยอดฮิตอย่าง Unity</p>\n<p><img src=\"https://www.blognone.com/sites/default/files/externals/3764d0aa4ec379bf911c6e3c6d44e370.jpg\" /></p>\n<p><img src=\"https://www.blognone.com/sites/default/files/externals/742058b62b618c47415b6deb4af7d817.jpg\" /></p>\n<p>ในงานเปิดตัว Lightship มีแบรนด์ดังหลายแบรนด์ประกาศเข้าร่วมใช้งานเพื่อสร้างแอพหรือเกม AR ของตัวเอง เช่น เทศกาลดนตรี Coachella, การแข่งขันกอล์ฟ PGA, บริษัทการ์ตูน Shueisha (ทำแอพ AR วันพีช), พิพิธภัณฑ์ Science Museum Group เป็นต้น นอกจากนี้ Niantic ยังประกาศตั้งกองทุน Niantic Ventures มีงบลงทุน 20 ล้านดอลลาร์ เข้าไปลงทุนในแอพ AR ของนักพัฒนารายย่อยด้วย</p>\n<p>ค่าใช้งาน Lightship เปิดให้ใช้ฟรีเกือบทุกอย่าง ยกเว้นส่วนมัลติเพลเยอร์ที่คิดเงินตามจำนวนผู้ใช้บริการ โดยแอพที่มีผู้ใช้ไม่เกิน 50,000 รายต่อเดือนจะสามารถใช้งานได้ฟรี</p>\n<p><img src=\"https://www.blognone.com/sites/default/files/externals/a6664be9e787065530a3c8d5c7a8cd80.png\" /></p>\n<p>ที่มา - <a href=\"https://nianticlabs.com/blog/lightshiplaunch/?hl=en\">Niantic</a></p>\n</div></div></div><div><div>Topics: </div><div><div><a href=\"/topics/niantic-labs\">Niantic Labs</a></div><div><a href=\"/topics/augmented-reality\">Augmented Reality</a></div><div><a href=\"/topics/development\">Development</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bb27ab0987477b9f3579bd3888d6c130ae0031d4b4d9f2d9804b1bed72e367c1","category":"Thai"}
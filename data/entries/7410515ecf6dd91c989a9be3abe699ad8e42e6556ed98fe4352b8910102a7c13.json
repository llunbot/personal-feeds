{"title":"Arm ยื่นไฟลิ่งเตรียมเข้าตลาดหุ้น Nasdaq แล้ว ใช้ตัวย่อ ARM","link":"https://www.blognone.com/node/135380","date":1692660535000,"content":"<div><div><div><p>Arm บริษัทออกแบบชิปที่ตอนนี้<a href=\"https://www.blognone.com/node/135354\">มี SoftBank เป็นเจ้าของ</a> ยื่นเอกสารไฟลิ่ง เพื่อนำหุ้นซื้อขายในตลาดแนสแดคแล้ว โดยจะใช้ตัวย่อในการซื้อขาย ARM</p>\n<p>SoftBank เคยขาย Arm ให้กับ NVIDIA ด้วยมูลค่าราว 4 หมื่นล้านดอลลาร์ แต่ดีลดังกล่าวถูกหน่วยงานกำกับดูแลคัดค้าน ทำให้<a href=\"https://www.blognone.com/node/127058\">ดีลถูกยกเลิก</a> SoftBank จึงนำ Arm มาเข้าตลาดหุ้นแทนนั่นเอง</p>\n<p>ข้อมูลผลประกอบการเบื้องต้นตามรายงาน ตามปีการเงินบริษัท 2023 สิ้นสุดเดือนมีนาคม บริษัทมีรายได้ 2,679 ล้านดอลลาร์ มีกำไรสุทธิ 524 ล้านดอลลาร์ ส่วนตัวเลขของไตรมาสล่าสุดสิ้นสุดเดือนมิถุนายน รายได้ 675 ล้านดอลลาร์ กำไรสุทธิ 105 ล้านดอลลาร์ ซึ่งลดลงเล็กน้อยเมื่อเทียบกับช่วงเวลาเดียวกันในปีก่อน</p>\n<p>รายได้หลักของ Arm มาจากการขายไลเซนส์การออกแบบซีพียูให้กับบริษัทต่าง ๆ ที่นำเทคโนโลยีไปผลิต โดยคิดค่าธรรมเนียมส่วนแบ่งในอัตราต่อหน่วยของชิปที่ผลิตขายออกไป ดังนั้นเมื่อลูกค้ามีมากขึ้น ชิปมีการผลิตมากขึ้น Arm ก็จะมีรายได้เพิ่มมากขึ้นตาม ตัวเลขที่ Arm ระบุคือมีชิปที่ใช้เทคโนโลยีของ Arm มากกว่า 3 หมื่นล้านตัวที่ส่งมอบในปีที่ผ่านมา</p>\n<p>ในรายงาน Arm ยังพูดถึงทิศทางที่อุปกรณ์ต้องรองรับ AI และ ML มากขึ้น ว่าปัจจุบันซีพียูของ Arm จำนวนหลายพันล้านตัว ก็รองรับงานและเวิร์กโหลด AI และ ML อยู่แล้ว เช่น สมาร์ทโฟน กล้อง ทีวี รถยนต์ หรือซีพียูในศูนย์ข้อมูล โดยมองว่าซีพียูยังเป็นอุปกรณ์สำคัญที่ทำงานร่วมกับจีพียูหรือเอ็นพียูในการประมวลผล ปัจจุบันบริษัทก็มีโครงการร่วมพัฒนาเทคโนโลยีสำหรับงานด้านนี้กับบริษัทชั้นนำเช่น Alphabet, Cruise, Mercedes-Benz, Meta และ NVIDIA</p>\n<p>ที่มา: <a href=\"https://www.cnbc.com/2023/08/21/arm-files-for-nasdaq-listing-as-softbank-sells-shares-in-chipmaker.html\">CNBC</a></p>\n<p><img src=\"https://www.blognone.com/sites/default/files/externals/4a5619e3937c4ee5751893d26d0cdb78.jpg\" alt /></p>\n</div></div></div><div><div>Topics: </div><div><div><a href=\"/topics/arm\">Arm</a></div><div><a href=\"/topics/softbank\">SoftBank</a></div><div><a href=\"/topics/ipo\">IPO</a></div><div><a href=\"/topics/nasdaq\">NASDAQ</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7410515ecf6dd91c989a9be3abe699ad8e42e6556ed98fe4352b8910102a7c13","category":"Thai"}
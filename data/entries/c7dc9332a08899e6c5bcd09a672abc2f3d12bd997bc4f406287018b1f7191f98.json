{"title":"นักพัฒนาโวย ChatGPT ใน MDN ตอบคำถามสร้างความเข้าใจผิด","link":"https://www.blognone.com/node/134668","date":1688437803000,"content":"<div><div><div><p>สัปดาห์ที่ผ่านมา MDN เว็บคลังเอกสารสำหรับนักพัฒนาเว็บ เปิดฟีเจอร์ AI Help สำหรับการถามตอบข้อมูลจากเอกสารในเว็บ และ AI Explain สำหรับอธิบายโค้ด โดยใช้ API จาก OpenAI ในการประมวลผล ตอนนี้เหล่านักพัฒนาก็กำลังโวยว่าฟีเจอร์นี้สร้างความเข้าใจผิด อธิบายเนื้อหาผิดพลาด หรือหากสร้างตัวอย่างได้ก็มักเป็นตัวอย่างง่ายๆ เท่านั้น</p>\n<p>นักพัฒนาหลายคนยกตัวอย่าง คำอธิบายของ AI Help ที่ตอบผิด บางฟีเจอร์เป็นฟังก์ชั่นมาตรฐานของ CSS แต่ AI ก็ตอบว่าไม่ใช่มาตรฐาน บางทีก็ตอบตรงข้ามกับเนื้อหาในเอกสารไปเลย</p>\n<p><a href=\"https://developer.mozilla.org/en-US/blog/introducing-ai-help/\">ฟีเจอร์ AI Help</a> เป็นการแปลงเอกสารตามหัวข้อ ด้วย AI โดยแปลงเป็นเวคเตอร์ลงในฐานข้อมูล PostgreSQL จากนั้นเมื่อคนถามคำถาม ระบบจะหาเอกสารที่หัวข้อใกล้เคียงกันมาแนบเป็นเอกสารอ้างอิงให้ AI สรุปเป็นคำตอบออกมา แม้ว่าหลายครั้งจะสามารถสร้างตัวอย่างใหม่ๆ ถามคำถามเฉพาะจุด แต่ AI ก็ยังมีปัญหาสรุปความผิดไปจากเนื้อหาอยู่เรื่อยๆ</p>\n<p>เหตุผลที่นักพัฒนาในชุมชน MDN ไม่พอใจเพราะที่ผ่านมา MDN เน้นความน่าเชื่อถือและถูกต้องเป็นหลัก ตอนนี้ทาง MDN ตัดสินใจปิดฟีเจอร์ AI Explain ออกไปก่อน แต่ AI Help นั้นจำกัดเฉพาะสมาชิก MDN Plus เท่านั้นก็ยังให้บริการต่อไป</p>\n<p>ที่มา - <a href=\"https://github.com/mdn/yari/issues/9208\">MDN</a></p>\n<p><img alt=\"No Description\" src=\"https://www.blognone.com/sites/default/files/externals/e08041a00c5fc5609b0d3bf51d3f0539.png\" /></p>\n</div></div></div><div><div>Topics: </div><div><div><a href=\"/topics/mdn\">MDN</a></div><div><a href=\"/topics/llm\">LLM</a></div><div><a href=\"/topics/chatgpt\">ChatGPT</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c7dc9332a08899e6c5bcd09a672abc2f3d12bd997bc4f406287018b1f7191f98","category":"Thai"}
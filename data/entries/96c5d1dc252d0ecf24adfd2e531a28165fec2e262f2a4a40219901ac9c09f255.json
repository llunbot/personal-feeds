{"title":"Meta เปิดตัว Llama 3.2 เพิ่มรุ่นอ่านภาพได้, มีโมเดลขนาดเล็กเน้นรันในโทรศัพท์ พร้อมชุดพัฒนาซอฟต์แวร์ของตัวเอง","link":"https://www.blognone.com/node/142204","date":1727288902000,"content":"<div><div><div><p>Meta เปิดตัว Llama 3.2 โมเดล LLM เพิ่มรุ่นรองรับอินพุตเป็นภาพ ที่มีความสามารถระดับเดียวกับ GPT-4o-mini พร้อมกับโมเดลรุ่นเล็กขนาด 1B ที่ความสามารถใกล้เคียงโมเดลกลุ่มขนาดเล็กด้วยกัน</p>\n<p>แนวทางการพัฒนา Llama 3.2 รุ่นรับภาพนั้น อาศัยการสร้าง image encoder แปลงข้อมูลเข้าไปให้กับโมเดลภาษาเดิม ระหว่างการฝึกช่วงแรกก็ฝึกเฉพาะ image encoder อย่างเดียว ไม่ปรับแก้ส่วนโมเดลภาษา เพื่อให้แน่ใจว่าความสามารถด้านภาษานั้นยังเท่าเดิมอยู่ จากนั้นฝึกความรู้ที่มีภาพประกอบเพิ่มเข้าไปภายหลัง และจบด้วยการฝึกด้านความปลอดภัยเพิ่มเติม โมเดลรุ่นรองรับภาพนั้นมีสองขนาด คือ 90B และ 11B โดยตัว 90B นั้นความสามารถเทียบเคียงกับ GPT-4o-mini ในหลายชุดทดสอบ</p>\n<p>ส่วนโมเดลขนาดเล็กอาศัยเทคนิค pruning คือการย่อโมเดลขนาดใหญ่กว่าให้เล็กลงโดยพยายามรักษาความรู้ให้มากที่สุดเท่าที่เป็นไปได้ โดยตั้งต้นจาก Llama 3.1 8B แล้วตัดย่อโมเดลลงมาเรื่อยๆ ต่อจากนั้นอาศัยเทคนิค distillation ฝึกโมเดลที่ถูกตัดย่อมาแล้วให้มีความสามารถกลับขึ้นมาใกล้เคียงโมเดลขนาดใหญ่</p>\n<p>สุดท้ายทาง Meta ปล่อย <a href=\"https://github.com/meta-llama/llama-stack\">Llama Stack Distribution</a> ชุดเครื่องมือสำหรับการพัฒนา ประกอบไปด้วยคำสั่ง Llama CLI สำหรับการสั่งคอนฟิกและรันโมเดล, โค้ดไคลเอนต์ในภาษาต่างๆ สำหรับนักพัฒนา, Docker สำหรับเซิร์ฟเวอร์ และ Agent API Provider ผู้ใช้สามารถนำ stack นี้ไปรันได้หลายที่ ทั้งเครื่องส่วนตัวที่ภายในเป็น Ollama หรือคลาวด์ที่ผู้ให้บริการต่างๆ จะให้บริการตรงกัน ไปจนถึงการใช้งานในโทรศัพท์มือถือ</p>\n<p>ที่มา - <a href=\"https://ai.meta.com/blog/llama-3-2-connect-2024-vision-edge-mobile-devices/\">Meta</a></p>\n<p><img alt=\"No Description\" src=\"https://www.blognone.com/sites/default/files/externals/06cf9d5922a75dd6966e61dc4300fd0c.jpeg\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/llama\">Llama</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"96c5d1dc252d0ecf24adfd2e531a28165fec2e262f2a4a40219901ac9c09f255","category":"Thai"}
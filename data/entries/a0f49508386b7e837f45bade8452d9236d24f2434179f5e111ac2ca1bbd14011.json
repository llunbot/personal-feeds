{"title":"Facebook แบนเพจวิจัยการกำหนดกลุ่มเป้าหมายโฆษณาการเมือง FTC ชี้ทำแบบนี้ไม่ถูกต้อง","link":"https://www.blognone.com/node/124098","date":1628224332000,"content":"<div><div><div><p>ช่วง 2-3 วันที่ผ่านมามีประเด็นข้อพิพาทเกี่ยวกับ Facebook อีกครั้ง โดยเรื่องราวเริ่มต้นจากคณะนักวิจัยจากสถาบัน New York University เปิดโครงการวิจัย NYU Ad Observatory เพื่อศึกษาว่าผู้โฆษณาทางการเมืองเลือกกลุ่มเป้าหมายอย่างไร กลุ่มไหนที่เป็นเป้าหมายบ้าง</p>\n<p>เมื่อโครงการวิจัยเปิดตัวบนแพลตฟอร์ม Facebook ก็ประกาศปิดการใช้งานบัญชี แอป เพจ และการเข้าถึงแพลตฟอร์มที่เชื่อมโยงกับ Ad Observatory Project โดยให้เหตุผลว่าละเมิดความเป็นส่วนตัว มีการเข้าไปเก็บข้อมูลผู้ใช้ จึงต้องระงับเพื่อให้สอดคล้องกับคำสั่งของ FTC แต่กลายเป็นว่า FTC ออกมาบอกว่าที่ Facebook ทำนั้นไม่ถูกต้อง ที่สำคัญ FTC ยังไม่ได้รับแจ้งจาก Facebook เรื่องระงับเพจโครงการวิจัยเลย</p>\n<p><img src=\"https://www.blognone.com/sites/default/files/externals/0f6bc539f74d87a09158acaf8586ac21.png\" /></p>\n<p>ด้าน Facebook ให้เหตุผลเพิ่มเติมเรื่องการระงับ Ad Observatory Project ว่า นักวิจัยรวบรวมข้อมูลโดยการสร้างส่วนขยายเบราว์เซอร์ที่ติดตั้งโปรแกรมหลบเลี่ยงระบบตรวจจับการดูดข้อมูลบน Facebookและยังรวบรวมข้อมูลเกี่ยวกับผู้ใช้โดยไม่ได้ยินยอมให้มีการรวบรวมด้วย</p>\n<p>ทันทีที่ Facebook ระงับ Ad Observatory Project ก็เกิดการถกเถียงในวงกว้างว่าที่ Facebook ทำนั้นถูกต้องแล้วหรือ ส.ว. Mark Warner, พรรคเดโมแครต ระบุว่ารัฐสภาต้องดำเนินการเพื่อให้มีความชัดเจนมากขึ้นในโลกของการโฆษณาออนไลน์</p>\n<p>ด้าน Laura Edelson หัวหน้านักวิจัยที่อยู่เบื้องหลัง NYU Cybersecurity for Democracy ออกแถลงการณ์ว่า งานวิจัยมีเป้าหมายเพื่อเผยให้เห็นวิธีการบิดเบือนข้อมูล แต่ Facebook กำลังปิดปากเราโดยเอาความปลอดภัยของข้อมูลส่วนบุคคลมาเป็นข้ออ้าง</p>\n<p>ประเด็นโฆษณาการเมืองทำให้ Facebook ตกที่นั่งลำบากมาแล้ว ฐานปล่อยให้มีการแทรกแซงการเลือกตั้งแระธานาธิบดีปี 2016 ด้วยการเผยแพร่โฆษณาและข่าวปลอมใช้ประโยชน์จากข้อมูลส่วนบุคคล อ่านย้อนหลังได้ <a href=\"https://www.blognone.com/node/100842\">ที่นี่</a> ผลของมหากาพย์ครั้งนั้นทำให้ Facebook จ่ายค่าปรับสูงสุด <a href=\"https://www.blognone.com/node/111012\">150,000 ล้านบาท</a> และทำให้ Facebook ต้องสร้างมาตรการรับมือใหม่ทั้งหมด</p>\n<p>ที่มา - <a href=\"https://www.reuters.com/article/us-tech-facebook-ftc/u-s-ftc-says-facebook-misused-privacy-decree-to-shut-down-ad-research-idUSKBN2F702X\">Reuters</a>, <a href=\"https://about.fb.com/news/2021/08/research-cannot-be-the-justification-for-compromising-peoples-privacy/\">Facebook</a>, <a href=\"https://www.cnet.com/news/facebook-disables-accounts-tied-to-nyus-research-into-political-ads/\">CNET</a>, <a href=\"https://www.engadget.com/facebook-disables-accounts-nyu-ad-observatory-project-091040346.html\">Engadget</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/ftc\">FTC</a></div><div><a href=\"/topics/politics\">Politics</a></div><div><a href=\"/topics/advertisement\">Advertisement</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a0f49508386b7e837f45bade8452d9236d24f2434179f5e111ac2ca1bbd14011","category":"Thai"}
{"title":"Chrome จะเลิกใช้ไอคอนแม่กุญแจ HTTPS เปลี่ยนเป็นปุ่ม Tune แสดงการตั้งค่าแทน","link":"https://www.blognone.com/node/133671","date":1683081343000,"content":"<div><div><div><p>กูเกิลประกาศแผนการเลิกแสดงไอคอนแม่กุญแจในช่อง Address Bar ของ Chrome โดยจะเปลี่ยนเป็นไอคอน \"tune\" แสดงปุ่มการปรับแต่งแทน</p>\n<p>เหตุผลของกูเกิลคือ ไอคอนแม่กุญแจเป็นการบ่งบอกสถานะว่าเว็บไซต์ใช้โปรโตคอล HTTPS แบบเข้ารหัส ซึ่งในอดีตมีเว็บไซต์ที่ใช้ HTTPS ไม่เยอะนักจึงต้องมีไอคอนมาบอก แต่ตอนนี้ HTTPS กลายเป็นมาตรฐานไปแล้ว จึงไม่มีความจำเป็นอีกต่อไป</p>\n<p>ในอดีต <a href=\"https://www.blognone.com/node/102378\">กูเกิลเคยปรับดีไซน์ของไอคอนแม่กุญแจ เปลี่ยนจากสีเขียวเป็นสีดำ ตัดคำว่า Secure ออก</a> แต่ผลการศึกษาของกูเกิลก็พบว่าคนยังไม่เข้าใจความหมายของไอคอนนี้อยู่ดี แถมความหมาย \"ปลอดภัย\" ของไอคอนกุญแจ ยังทำให้คนหลงเชื่อเว็บ phishing ทั้งหลาย พลอยเป็นผลเสียไปด้วย</p>\n<p>เมื่อปี 2021 <a href=\"https://www.blognone.com/node/123717\">กูเกิลเคยลองเปลี่ยนไอคอนแม่กุญแจมารอบหนึ่งแล้ว โดยใช้ไอคอนลูกศรชี้ลง (บอกว่ามีเมนูซ่อนอยู่ตรงนี้)</a> ผลการทดลองพบว่าผู้ใช้กดไอคอนตรงนี้มากขึ้น เข้าถึงเมนูตั้งค่าเว็บไซต์ (site control) มากขึ้น มีความสับสนน้อยลง</p>\n<p>เมื่อกูเกิลนำผลการศึกษาตรงนี้มาปรับปรุง จึงตัดสินใจใช้ไอคอน tune ที่แสดงให้เห็นว่าเป็นปุ่มตั้งค่า (settings/controls) และไม่มีความหมายถึงความปลอดภัย ที่อาจทำให้ผู้ใช้เข้าใจผิดได้</p>\n<p>ไอคอนนี้จะเริ่มใช้ใน Chrome 117 กำหนดออกช่วงต้นเดือนกันยายน 2023 หากใครอยากใช้ก่อนต้องใช้ Chrome Canary แล้วเปิด flag chrome://flags#chrome-refresh-2023</p>\n<p>Chrome เวอร์ชัน Android จะใช้ไอคอนใหม่พร้อมกับเดสก์ท็อป ส่วน Chrome เวอร์ชัน iOS ที่ปุ่มนี้กดไม่ได้ จะตัดไอคอนแม่กุญแจทิ้งไปเลย</p>\n<p><img alt=\"No Description\" src=\"https://www.blognone.com/sites/default/files/externals/8207efe53ef393a4625f3d1b3eb3b630.png\" /></p>\n<p>ที่มา - <a href=\"https://blog.chromium.org/2023/05/an-update-on-lock-icon.html\">Chromium Blog</a></p>\n</div></div></div><div><div>Topics: </div><div><div><a href=\"/topics/chrome\">Chrome</a></div><div><a href=\"/topics/design\">Design</a></div><div><a href=\"/topics/browser\">Browser</a></div><div><a href=\"/topics/https\">HTTPS</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"074d9ae9b8dada26ad2bbc7bc54b41c69275c3d648042a5c900b2eeafc331c9c","category":"Thai"}
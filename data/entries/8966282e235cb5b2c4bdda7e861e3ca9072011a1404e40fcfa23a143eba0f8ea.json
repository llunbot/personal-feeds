{"title":"ผู้ใช้โวยกูเกิลใส่ SafetyCore ระบบตรวจจับภาพโป๊ในแอนดรอยด์อัตโนมัติ กูเกิลยืนยันปิดการทำงานได้","link":"https://www.blognone.com/node/145096","date":1741180000000,"content":"<div><div><div><p>สัปดาห์ที่ผ่านมาผู้ใช้จำนวนหนึ่งพบว่าโทรศัพท์แอนดรอยด์ของตนนั้นมีแอปพลิเคชั่นที่ไม่มีหน้าจอโผล่ขึ้นมา คือ <a href=\"https://play.google.com/store/apps/details?id=com.google.android.safetycore\">Android System SafetyCore</a> โดยแอปนี้เป็นส่วนเสริมทำให้ Google Messages สามารถแจ้งเตือนผู้ใช้เมื่อได้รับหรือกำลังส่งต่อภาพโป๊ ส่งผลให้ผู้ใช้จำนวนหนึ่งแสดงความไม่พอใจว่ากูเกิลกำลังพยายามสอดส่องการใช้งาน</p>\n<p>ตัว SafetyCore ไม่ได้ไปสแกนภาพด้วยตัวเอง แต่ตัวมันนั้นเป็น machine learning จัดหมวดหมู่ภาพที่ว่าภาพนั้นเป็นภาพโป๊หรือไม่ กูเกิลระบุว่าการจัดหมวดหมู่ภาพนี้ทำในโทรศัพท์โดยตรงไม่มีการส่งภาพกลับไปยังกูเกิลแต่อย่างใด</p>\n<p>Google Messages เมื่อได้รับหรือส่งภาพ หากในเครื่องมี SafetyCore จะสามารถเบลอภาพพร้อมแจ้งเตือนผู้ใช้ว่าไม่ควรส่งต่อภาพโป๊ แต่ผู้ใช้สามารถปิดการทำงานของฟีเจอร์ sensitive content warnings นี้ด้วยตัวเองยกเว้นผู้ใช้เยาวชนที่ต้องให้ผู้ปกครองปิดการทำงานให้แทน</p>\n<p>แนวทางของกูเกิลต่างจากของแอปเปิลที่<a href=\"https://www.blognone.com/node/124093\">พยายามสแกนภาพโป๊เด็กในเครื่องของผู้ใช้เมื่อปี 2021</a> โดยกูเกิลไม่ได้ระบุถึงการแจ้งหน่วยงานภายนอกแต่อย่างใด และโดยทั่วไปก็ยังปิดการใช้งานฟีเจอร์นี้ได้ รวมถึงอาจจะใช้งานเช่นบล็อคภาพโป๊ที่เพื่อนส่งมาแกล้งเวลางานได้ แต่หลังจากกูเกิลติดตั้งแอปนี้ในเครื่องของผู้ใช้โดยอัตโนมัติก็ถูกถล่มรีวิว 1 ดาวจำนวนมาก</p>\n<p>Android System SafetyCore รองรับ Android 9.0 ขึ้นไป วันแรกที่ปล่อยแอปนี้ออกมาคือ 22 มกราคมที่ผ่านมา ตอนนี้มียอดดาวน์โหลดแล้วเกินพันล้านครั้ง</p>\n<p>ที่มา - <a href=\"https://www.forbes.com/sites/zakdoffman/2025/02/28/google-starts-scanning-your-photos-without-any-warning/\">Forbes</a></p>\n<p><img alt=\"No Description\" src=\"https://www.blognone.com/sites/default/files/externals/367d7041f9d94689aab36214017dc642.png\" /></p>\n</div></div></div><div><div>Topics: </div><div><div><a href=\"/topics/android\">Android</a></div><div><a href=\"/topics/privacy\">Privacy</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8966282e235cb5b2c4bdda7e861e3ca9072011a1404e40fcfa23a143eba0f8ea","category":"Thai"}
{"title":"Top Gun: Maverick","link":"https://markpeak.net/top-gun-maverick/","date":1713406402000,"content":"<p>ภาคต่อของ Top Gun ที่ทิ้งช่วงไปนาน 36 ปี (ประเด็นสำคัญคือ Tom Cruise ดูแทบไม่แก่ขึ้นเลย) เนื่องจากเพิ่งดู Top Gun ภาคแรกไปเมื่อไม่นานมานี้ เลยยังจำเนื้อหาภาคแรกได้เยอะอยู่</p>\n<p>Top Gun: Maverick เป็นเรื่องต่อจาก Top Gun ภาคแรก ที่ Tom Cruise หรือ Pete “Maverick” Mitchell มีโอกาสได้กลับมายังโรงเรียนนักบิน Top Gun อีกครั้ง คราวนี้ในบทบาทใหม่คือเป็นครู ที่ต้องสอนนักบินรุ่นใหม่ไปทำภารกิจแทนตัวเอง</p>\n<p>หนังทำออกมาได้ค่อนข้างดีกว่าที่คาด (ไม่แปลกใจที่กวาดรายได้ไปเยอะมาก) ถือเป็นหนังภาคต่อที่ทำออกมาได้ดีมากๆ เรื่องนึงเลย พล็อตหลักเป็นการค้นหาตัวตนใหม่ของ Maverick ในยุคที่นักบินรบแบบเดิมเริ่มล้าสมัย บวกกับพล็อตความสัมพันธ์ระหว่าง Maverick กับ “Rooster” ลูกชายของ “Goose” เพื่อนนักบินของเขาในภาคแรกที่เกิดอุบัติเหตุตายจากไป ทำให้ Maverick โทษตัวเองอยู่ตลอดเวลาว่าเป็นความผิดของเขา</p>\n<p>หนังใช้โครงเรื่องคล้ายกับภาคแรก มีฉากที่ล้อภาคแรกหลายอย่างมาก (เช่น ฉากตอนเปิดเรื่องแทบจะลอกของภาคแรกมาทั้งหมด, พล็อตครูเข้าไปในบาร์แล้วไปเจอนักเรียนในวันรุ่งขึ้น) คนที่ไม่เคยดูภาคแรกมาก่อนอาจจะไม่อินนัก ดังนั้นควรหาโอกาสดูภาคแรกก่อนมาดูภาคสอง</p>\n<p>พล็อตรวมๆ ทำออกมาได้สนุก เน้นขับเครื่องบินเป็นหลักเหมือนภาคแรก มีสะดุดเล็กน้อยตอนที่ต้องไปขโมยเครื่องบินฝ่ายศัตรูกัน ก็ได้แต่นึกว่านี่เรากำลังดู Mission: Impossible ภาคใหม่กันใช่ไหมเนี่ย โชคดีว่าพล็อตตรงนี้สั้นๆ และขโมยเสร็จก็กลับไปขับเครื่องบินกันต่อ</p>\n<p><img src=\"https://markpeak.net/wp-content/uploads/2024/04/topgun-crew.jpg\" width=\"900\" height=\"600\" srcset=\"https://markpeak.net/wp-content/uploads/2024/04/topgun-crew.jpg 900w, https://markpeak.net/wp-content/uploads/2024/04/topgun-crew-300x200.jpg 300w, https://markpeak.net/wp-content/uploads/2024/04/topgun-crew-768x512.jpg 768w, https://markpeak.net/wp-content/uploads/2024/04/topgun-crew-700x467.jpg 700w\" /></p>\n<p>ประเด็นและเกร็ดอื่นๆ ในหนัง</p>\n<ul>\n<li>สิ่งที่น่าทึ่ง (ในเนื้อเรื่อง) คือ “Iceman” คู่แข่งของ Maverick สามารถไต่เต้าไปได้ถึงผู้บังคับบัญชากองเรือแปซิฟิก (Commander of the U.S. Pacific Fleet) ถือเป็นภาพคอนทราสต์กับ Maverick ที่ผ่านไปหลายสิบปียังมียศเป็นแค่กัปตันอยู่ เพราะอยากเลือกเส้นทางนี้\n<ul>\n<li>Val Kilmer ซึ่งรับบทบาทเป็น Iceman นั้นตัวจริงป่วยเป็นมะเร็งที่คอจริงๆ ไม่มีเสียงพูด ทำให้หนังเขียนบทให้ Iceman ป่วยแบบเดียวกัน ซึ่งเสียงพูดของ Iceman ในหนังเป็นเสียงพลัง AI</li>\n</ul>\n</li>\n<li>Maverick ต้องสอนนักบินรุ่นใหม่จำนวน 10 คน พอเป็นหนังยุค 2020s เลยมีนักบินหญิงเข้ามาด้วย ตัวละครที่น่าสนใจคือ “Phoenix” นักบินหญิงที่รับบทโดย Monica Barbaro ทำให้หนังดูสดใหม่มากขึ้น อย่างไรก็ตาม น่าเสียดายว่าหนังให้บทกับนักบินอีก 5 คนที่เหลือน้อยไปหน่อย (มีคนที่ใช้โค้ดเนม “Harvard” และ “Yale” ด้วย)\n<ul>\n<li>ก่อนหนังฉาย มีทฤษฎีว่า “Hangman” นักบินคนเท่ของภาคนี้เป็นลูกชายของ Iceman เพราะคาแรกเตอร์ถอดกันมาเลย แต่สุดท้ายเรื่องนี้ก็ไม่จริง</li>\n</ul>\n</li>\n<li>นางเอกของหนังภาคนี้ Penny Benjamin เคยถูกพูดถึงในหนังภาคแรก ว่าเป็น “ลูกสาวนายพล” ที่เคยเป็นแฟนกับ Maverick ทำให้ภาคสองเอาตัวละครนี้มาใช้ซะเลย</li>\n<li>พล็อตเรื่องภาคสองนั้นดูแปลกๆ นิดนึงตรงภารกิจของนักบิน Top Gun ต้องเอาเครื่องรุ่นเก่าคือ F-18 บินเรียดพื้นดินไปโจมตีโรงเก็บยูเรเนียมให้มันยากและท้าทาย โดยในเรื่องนั้น Maverick อธิบายว่าฝ่ายศัตรูมีระบบ GPS jamming ทำให้ใช้เครื่องรุ่นใหม่อย่าง F-35 ไม่ได้ ซึ่งเป็นเรื่องไม่เมคเซนส์เท่าไรนัก (ขนาดในเรื่องยังเอาขีปนาวุธไปโจมตีสนามบินที่อยู่ใกล้ๆ กันได้ ทำไมใช้ขีปนาวุธไปยิงไซต์นิวเคลียร์ไม่ได้)\n<ul>\n<li>ในความเป็นจริงคือ หนังถูกสร้างออกมาให้ต้องมีฉาก “Tom Cruise ขับเครื่องบินรบจริงๆ” โดยมีข้อจำกัดว่าเนื้อเรื่องของภาคเดิมนั้น Maverick เป็นนักบินของกองทัพเรือ (Navy)</li>\n<li>กองทัพเรือสหรัฐอนุญาตให้ Cruise ขึ้นไปนั่งบนเครื่องบินได้แต่ไม่ให้ขับเอง และเครื่องบินรุ่นเดียวของกองทัพเรือที่มี 2 ที่นั่งคือ F-18 เพราะเครื่องรุ่นใหม่กว่านี้เป็นที่นั่งเดียวทั้งหมดแล้ว จึงเป็นเหตุผลว่าทำไมหนังถึงต้องหาพล็อตอะไรสักอย่างมาให้ตัวเอกขับ F-18</li>\n<li>ฉากที่เราเห็นในเรื่องเป็น Cruise นั่งเก้าอี้หลังของเครื่องบิน ที่ติดกล้องพิเศษเพิ่มเข้าไป</li>\n</ul>\n</li>\n<li>หนังไม่ได้บอกว่าฝ่ายศัตรูในเรื่องคือใคร (ใช้คำว่า rogue nation) ตามแนวทางของหนังสมัยใหม่ ทำให้คนดูต้องเดากันเอง <a href=\"https://screenrant.com/who-is-top-gun-enemy-clues-hints/\">หลาย</a> <a href=\"https://www.theringer.com/movies/2022/6/3/23151745/top-gun-maverick-enemy-country\">ทฤษฎี</a>พูดตรงกันว่าเป็นอิหร่านจะใกล้เคียงที่สุด แม้ไม่สามารถสรุปแบบนั้นได้ 100% ก็ตาม</li>\n<li>ตอนเปิดเรื่อง Maverick ไปขับเครื่องบินทดสอบของกองทัพเรือ และสามารถทำความเร็วทะลุ Mach 10 ได้ ในโลกจริงๆ สถิติสูงสุดที่เคยทำกันไว้คือ <a href=\"https://en.wikipedia.org/wiki/North_American_X-15\">Mach 6.7 ด้วยเครื่อง X-15 เมื่อปี 1967</a> (แบบมีนักบิน) และ <a href=\"https://en.wikipedia.org/wiki/NASA_X-43\">Mach 9.6 ด้วยเครื่อง NASA X-43 เมื่อปี 2004</a> (แบบไม่มีนักบิน)\n<ul>\n<li>เครื่องบินทดสอบ Darkstar เป็นเครื่องสมมติ แต่มีวิศวกรจาก Lockheed Martin มาช่วยออกแบบ</li>\n</ul>\n</li>\n</ul>The post <a href=\"https://markpeak.net/top-gun-maverick/\">Top Gun: Maverick</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"5c155f600f64afbf86f2194dab8ec4ea63c74f439f876e1e0c56c85e1e5808f7","category":"Thai"}
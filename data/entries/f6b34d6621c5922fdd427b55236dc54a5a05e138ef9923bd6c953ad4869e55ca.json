{"title":"ซีอีโออินเทลบอก ลูกค้าจ้างผลิตชิปสนใจ x86 เตรียมเปิดให้สั่งซีพียู x86 แบบคัสตอมได้","link":"https://www.blognone.com/node/124620","date":1631003051000,"content":"<div><div><div><p>Pat Gelsinger ซีอีโออินเทล ให้สัมภาษณ์กับนักวิเคราะห์การเงิน ประเด็นใหม่ที่น่าสนใจคือ เขาพูดถึงธุรกิจรับจ้างผลิตชิปที่เพิ่งตั้ง Intel Foundry Services (IFS) ว่ามีลูกค้าสนใจแล้วกว่า 100 ราย โดยลูกค้าราว 1/3 สนใจชิปที่เป็น x86 ด้วย แปลว่าอินเทลจะไม่รับจ้างผลิตเพียงอย่างเดียว แต่จะนำเสนอแปลนชิป x86 แบบคัสตอมให้ลูกค้าด้วย</p>\n<p>Gelsinger ยกตัวอย่างคำถามของลูกค้าว่า ขอทำ Xeon เวอร์ชันของตัวเองได้ไหม ซึ่งคำตอบของอินเทลคือ \"ทำได้\" ลูกค้าสามารถปิดทรานซิสเตอร์บางส่วนที่ไม่จำเป็นต้องใช้งาน หรือจะขอเพิ่มฟีเจอร์บางอย่างสำหรับงานเฉพาะที่ต้องใช้ ก็สามารถทำได้ทั้งหมด เรื่องนี้ Gelsinger บอกว่าจะเปิดศักราชใหม่ๆ ให้ชิป x86 จากเดิมที่ตลาดนี้ทำได้เฉพาะ Arm เท่านั้น</p>\n<p>เขายังตอบคำถามว่า \"อินเทลจะมีจังหวะกลับมาแบบตอน AMD เปิดตัว Zen หรือไม่\" โดยเล่าว่าอินเทลมีของใหญ่ 3 อย่างรอเปิดตัวพร้อมกัน ได้แก่ <a href=\"https://www.blognone.com/node/124336\">ซีพียู Alder Lake ที่มีคอร์สองแบบ</a>, <a href=\"https://www.blognone.com/node/124250\">จีพียู Arc ที่จะสร้างแรงกดดันให้ NVIDIA เป็นครั้งแรก</a> และ <a href=\"https://www.blognone.com/node/123219\">ชิปประมวลผลเครือข่าย IPU</a> ซึ่งถือเป็นการเปลี่ยนสถาปัตยกรรม 3 ด้านพร้อมกัน</p>\n<p><img src=\"https://www.blognone.com/sites/default/files/externals/666f5d5e7779949f4536819b6c787ce5.jpg\" /></p>\n<p>ที่มา - <a href=\"https://www.tomshardware.com/news/intel-pat-gelsinger-clients-want-custom-x86-socs#xenforo-comments-3722504\">Tom's Hardware</a></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/xeon\">Xeon</a></div><div><a href=\"/topics/x86\">x86</a></div><div><a href=\"/topics/semiconductor\">Semiconductor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f6b34d6621c5922fdd427b55236dc54a5a05e138ef9923bd6c953ad4869e55ca","category":"Thai"}
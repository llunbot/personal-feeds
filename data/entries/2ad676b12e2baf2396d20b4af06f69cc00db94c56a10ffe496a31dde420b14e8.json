{"title":"ซัมซุงเตรียมหยุดซัพพอร์ตนาฬิกา Galaxy Watch รุ่นเก่าที่เป็น Tizen หลังย้ายมา Wear OS","link":"https://www.blognone.com/node/140131","date":1717468124000,"content":"<div><div><div><p>นับจาก<a href=\"https://www.blognone.com/node/124177\">ซัมซุงเปิดตัว Galaxy Watch 4 เมื่อปี 2021</a> ได้ย้ายจากระบบปฏิบัติการ Tizen ของตัวเอง มาใช้ Wear OS ของกูเกิล แล้วครอบด้วย One UI Watch อีกที ตอนนี้เวลาผ่านมาได้เกือบ 3 ปีแล้ว ล่าสุดทิศทางของซัมซุงดูเหมือนจะหยุดซัพพอร์ตนาฬิการุ่นเก่าที่เป็น Tizen แล้ว</p>\n<p><a href=\"https://developer.samsung.com/galaxy-watch-tizen/notice.html\">ประกาศอย่างเป็นทางการบนเว็บไซต์ซัมซุง</a> บอกว่าจะหยุดเผยแพร่แอพกลุ่ม Tizen บน Galaxy Store ของซัมซุงเอง โดยยังไม่มีกำหนดการชัดเจน และขอให้นักพัฒนาแอพบนสมาร์ทวอทช์ย้ายไปทำแอพบน Wear OS แล้วเผยแพร่ผ่าน Google Play Store แทน</p>\n<p>นอกจากประกาศของซัมซุงเองแล้ว ยังมี<a href=\"https://www.reddit.com/r/GalaxyWatch/comments/1d4m0z7/samsung_is_dropping_galaxy_store_support_for/\">ผู้ใช้ชื่อ Seaweed_Maximum บน Reddit</a> ระบุว่าได้รับการติดต่อจาก Galaxy Store Operations Team ให้ข้อมูลแบบเดียวกัน แต่มีวันที่ชัดเจน</p>\n<ul>\n<li>30 กันยายน 2024 - Galaxy Store หยุดขายแอพ Tizen Watch แบบจ่ายเงิน</li>\n<li>31 พฤษภาคม 2025 - Galaxy Store หยุดให้ดาวน์โหลดแอพ Tizen Watch แบบฟรี</li>\n<li>30 กันยายน 2025 - แอพที่เคยซื้อหรือใช้งานไว้ก่อนหน้า จะดาวน์โหลดกลับมาบนเครื่องไม่ได้อีก</li>\n</ul>\n<p>นาฬิกาที่ได้รับผลกระทบจากประกาศนี้คือ Galaxy Watch 1, Galaxy Watch Active, Galaxy Watch Active 2, Galaxy Watch 3 และสินค้ากลุ่ม Samsung Gear ทั้งหมด</p>\n<p><a href=\"https://9to5google.com/2024/06/01/samsung-trade-in-tizen-smartwatch/\">เว็บไซต์ 9to5google</a> ยังรายงานว่าซัมซุงสหรัฐอเมริกา เปิดให้นำนาฬิกาเก่าเหล่านี้ไปแลก (trade-in) เป็นส่วนลด 100 ดอลลาร์ในการซื้อนาฬิกา Galaxy Watch 6 รุ่นล่าสุดได้ด้วย ซึ่งถือเป็นราคาที่สูงสำหรับนาฬิกาที่เก่ามากๆ อย่าง Galaxy Watch 1 แต่ก็ยังไม่ชัดเจนว่าแนวทางนี้จะมีในประเทศอื่นๆ ด้วยหรือไม่</p>\n<p>ที่มา - <a href=\"https://techissuestoday.com/samsungs-tizen-galaxy-store-support-ending/\">TechIssues</a></p>\n<p><img src=\"https://www.blognone.com/sites/default/files/externals/7a2f857ebce5ed6ac4d422e608374cf1.jpg\" /></p>\n</div></div></div><div><div>Topics: </div><div><div><a href=\"/topics/galaxy-watch\">Galaxy Watch</a></div><div><a href=\"/topics/tizen\">Tizen</a></div><div><a href=\"/topics/samsung\">Samsung</a></div><div><a href=\"/topics/wearable-computing\">Wearable Computing</a></div><div><a href=\"/topics/smart-watch\">Smart Watch</a></div><div><a href=\"/topics/wear-os\">Wear OS</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2ad676b12e2baf2396d20b4af06f69cc00db94c56a10ffe496a31dde420b14e8","category":"Thai"}
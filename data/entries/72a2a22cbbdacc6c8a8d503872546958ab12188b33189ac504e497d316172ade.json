{"title":"NVIDIA เปิดตัว DLSS 3.5 เพิ่มเทคนิค Ray Reconstruction แก้ปัญหาคาดเดาภาพเพี้ยน","link":"https://www.blognone.com/node/135395","date":1692717452000,"content":"<div><div><div><p>NVIDIA เปิดตัวเทคโนโลยี DLSS เวอร์ชัน 3.5 มีของใหม่คือ Ray Reconstruction (RR) ช่วยให้ภาพที่อัพสเกลด้วย AI สมจริงกว่าเดิม ไม่ขาดรายละเอียดของภาพบางจุดที่เคยเกิดปัญหากับการทำ Ray Tracing ใน DLSS เวอร์ชันเก่าๆ</p>\n<p>หลักการทำ Ray Tracing คือนำลำแสง (ray) ลองยิงเข้าไปในฉากที่สร้างโดยเอนจินเกม เพื่อดูว่าแสงสะท้อนกลับมาอย่างไร แต่ในพิกเซลที่ยิงแสงไปได้ไม่ครบถ้วนจะไม่มีข้อมูลว่าพิกเซลนั้นควรแสดงผลอย่างไร</p>\n<p>เทคนิคที่ใช้กันในปัจจุบันคือนำภาพจากหลายเฟรม (ยิงแสงคนละรอบ) มาผสานกัน (accumulate) หรือนำข้อมูลพิกเซลใกล้เคียงกันในเฟรมเดียวกันมารวมเข้าด้วยกันกัน (interpolate) เพื่อคาดเดาข้อมูลของพิกเซลที่ขาดไป วิธีการเหล่านี้เรียกว่า denoiser ซึ่งมีข้อบกพร่องอยู่บ้าง อาจมีรายละเอียดบางจุดผิดเพี้ยน เช่น ขอบภาพบางส่วนขาด หรือ วัตถุบางอย่างปรากฏซ้ำกันในภาพ เมื่อภาพต้นฉบับแย่ นำไปอัพสเกลต่อด้วย AI ยิ่งแย่ซ้ำเข้าไปอีก</p>\n<p><img alt=\"No Description\" src=\"https://www.blognone.com/sites/default/files/externals/62099d0f4fb10c92e84ef985463e9884.jpg\" /></p>\n<p>เทคนิค Ray Reconstruction แก้ปัญหานี้โดยนำข้อมูลภาพจำนวนมากๆ มาเทรนโมเดลให้เรียนรู้วิธี denoiser ที่แม่นยำกว่าเดิม (NVIDIA บอกว่าใช้ข้อมูลมากกว่า DLSS 3 ถึง 5 เท่า) โมเดลสามารถแยกแยะพิกเซลดี-พิกเซลแย่ได้ดีขึ้น รู้จักแพทเทิร์นของ noise ในภาพมากขึ้น ผลคือภาพที่สร้างออกมาได้นั้นแม่นยำกว่าเดิมมาก (ดูคลิปประกอบ)</p>\n<p>การทำ Ray Reconstruction ยังใช้ได้กับจีพียู RTX ทุกรุ่น (เหมือนการทำ Super Resolution และ Deep Learning Anti-Aliasing) ต่างจาก<a href=\"https://www.blognone.com/node/130512\">การทำ Frame Generation เพิ่มเฟรมเรตของ DLSS 3 ที่รองรับเฉพาะ RTX 40 Series เท่านั้น</a></p>\n<p>DLSS 3.5 ยังปรับแต่งให้เพิ่มเฟรมเรตขึ้นจาก DLSS 3 อีกเล็กน้อย แต่ NVIDIA บอกว่าไม่ใช่สาระสำคัญของเวอร์ชันนี้ เพราะมันคือการเพิ่มความสมจริงของภาพที่สร้างขึ้นได้ มากกว่าเพิ่มเฟรมเรต</p>\n<p><img alt=\"No Description\" src=\"https://www.blognone.com/sites/default/files/externals/d77d0225e40d4511c2967cb851633a29.jpg\" /></p>\n<p>เกมที่ประกาศรองรับ DLSS 3.5 ตอนนี้มี 3 เกมคือ Alan Wake 2, Cyberpunk 2077: Phantom Liberty, Portal with RTX ส่วนซอฟต์แวร์ด้าน 3D ที่จะรองรับคือ D5 Render, Chaos Vantage, NVIDIA Omniverse</p>\n<p>ที่มา - <a href=\"https://blogs.nvidia.com/blog/2023/08/22/gamescom-dlss-ray-reconstruction/\">NVIDIA</a></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/graphic\">Graphic</a></div><div><a href=\"/topics/geforce\">GeForce</a></div><div><a href=\"/topics/gpu\">GPU</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"72a2a22cbbdacc6c8a8d503872546958ab12188b33189ac504e497d316172ade","category":"Thai"}
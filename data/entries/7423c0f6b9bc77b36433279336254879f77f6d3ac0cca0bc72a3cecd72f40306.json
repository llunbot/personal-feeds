{"title":"นักวิจัยสร้างแอพช่วยศิลปินนักวาด ป้องกัน AI ลอกสไตล์ภาพ ฝังลายน้ำที่ลอกแล้วเพี้ยน","link":"https://www.blognone.com/node/133084","date":1679310256000,"content":"<div><div><div><p>ทีมนักวิจัยจาก University of Chicago ออกแอพชื่อ Glaze ช่วยแก้ปัญหาเจ้าของงานศิลปะกลัวโดน AI แบบ Midjourney หรือ Stable Diffusion ดูดภาพไป \"ลอกสไตล์งานวาด\" (Protecting Artists from Style Mimicry)</p>\n<p>วิธีการทำงานของ Glaze คือฝังลายน้ำที่มนุษย์มองแทบไม่เห็นลงในภาพต้นฉบับ หาก AI ดูดภาพนี้ไปเรียนรู้ จะได้ผลเป็นงานสไตล์อื่นแทน (ในที่นี้คือภาพของแวนโก๊ะ) ทีมวิจัยเรียกเทคนิคนี้ว่า cloak เป็นการทำให้โมเดล AI เข้าใจผิด และสร้างงานแบบลูกผสมแวนโก๊ะออกมาแทน</p>\n<p><img alt=\"No Description\" src=\"https://www.blognone.com/sites/default/files/externals/3dabe14108c72ea3f452ac3f24fb1a58.png\" /></p>\n<p>เบื้องหลังการ cloak คือการนำภาพต้นฉบับ (ซ้ายบน) ไปดัดแปลงให้เป็นภาพสไตล์แวนโก๊ะก่อน (ซ้ายล่าง) ผลคือได้ภาพที่มีสไตล์ต่างออกไป แต่ตัวโครง (feature) อย่างอื่นเหมือนเดิม จากนั้นอัลกอริทึมของ Glaze จะเรียนรู้ feature ของภาพใหม่เพื่อนำมาปรับแก้ภาพต้นฉบับ โดยพยายามรักษาต้นฉบับเอาไว้ให้ได้มากที่สุด</p>\n<p><img alt=\"No Description\" src=\"https://www.blognone.com/sites/default/files/externals/a0f1935317a5506db0583b8d2c97f123.png\" /></p>\n<p>ผลลัพธ์ที่ได้คือ Glaze ทำงานได้ค่อนข้างดี ทีมวิจัยลองนำภาพจากศิลปินต่างๆ มาทดสอบเทียบระหว่างเวอร์ชันต้นฉบับ และ Glaze ก็พบว่าเวอร์ชันที่มี Glaze จะได้ผลลัพธ์ที่ผิดเพี้ยนไปจากเดิมมาก (รายละเอียดอ่านใน <a href=\"https://arxiv.org/abs/2302.04222\">เปเปอร์ต้นฉบับ</a>)</p>\n<p><img alt=\"No Description\" src=\"https://www.blognone.com/sites/default/files/externals/01fc251d90e6b72845864d218c4171be.png\" /></p>\n<p>ทีมวิจัยบอกว่า Glaze มีข้อจำกัดอยู่บ้าง เพราะลายน้ำ cloak ที่ฝังไว้อาจมองเห็นได้ง่ายกับภาพที่ใช้สีพื้น หรือฉากสีเดียวกัน (เช่น ภาพแบบอนิเม) และยอมรับว่าโมเดล AI ในอนาคตย่อมสามารถเอาชนะ Glaze ได้ นอกจากนี้ตัวศิลปินเองต้องระวังไม่ให้ภาพต้นฉบับหลุดออกสู่สาธารณะ และเลือกปล่อยเฉพาะเวอร์ชันที่ผ่าน Glaze แล้วเท่านั้น</p>\n<p>ตัวแอพมีทั้งเวอร์ชันวินโดวส์และแมค ดาวน์โหลดได้จากเว็บไซต์ต้นทาง</p>\n<p>ที่มา - <a href=\"https://glaze.cs.uchicago.edu/\">Glaze</a></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/intellectual-property\">Intellectual Property</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7423c0f6b9bc77b36433279336254879f77f6d3ac0cca0bc72a3cecd72f40306","category":"Thai"}
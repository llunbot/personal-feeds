{"title":"Adobe ประกาศแก้ไขเงื่อนไขการใช้งานใหม่ เพื่อแสดงความชัดเจนว่าไม่นำข้อมูลลูกค้าไปเทรน AI","link":"https://www.blognone.com/node/140286","date":1718050603000,"content":"<div><div><div><p>Adobe ประกาศปรับปรุงเงื่อนไขการใช้งานหรือ Terms of Service (ToS) ใหม่อีกครั้ง หลังจากเนื้อหาที่อัปเดตให้ผู้ใช้งานยอมรับเพื่อให้ใช้งานซอฟต์แวร์ต่อได้ก่อนหน้านี้ ถูกวิพากษ์วิจารณ์เนื่องจากมีข้อความที่ทำให้ตีความได้ว่า Adobe อาจเข้าถึงข้อมูลลูกค้า และสามารถนำไปใช้เทรน AI ได้ ซึ่งแม้ Adobe <a href=\"https://www.blognone.com/node/140232\">ชี้แจงและยืนยัน</a>ว่าไม่ได้หมายความว่าอย่างนั้น แต่ดูเหมือนยังไม่พอ</p>\n<p>Adobe บอกว่า ToS ใหม่จะออกมาในวันที่ 18 มิถุนายนนี้ ซึ่งจะปรับปรุงภาษาข้อความที่ใช้ และแสดงความชัดเจนต่อลูกค้าว่าไม่มีการนำข้อมูลไปใช้เทรน AI โดยประเด็นหลักที่ Adobe จะปรับปรุงใน ToS นี้ได้แก่</p>\n<ul>\n<li>ลูกค้ามีความเป็นเจ้าของคอนเทนต์ทั้งหมด Adobe ไม่สามารถนำไปใช้งานได้</li>\n<li>Adobe จะไม่นำคอนเทนต์ของลูกค้าไปใช้เทรน Generative AI ซึ่งส่วนนี้ Adobe จะใช้เฉพาะข้อมูลที่ซื้อไลเซนส์แล้ว</li>\n<li>หาก Adobe มีฟีเจอร์ทดสอบใหม่ของผลิตภัณฑ์ที่เป็น AI ลูกค้าสามารถเลือกปิดไม่ใช้งานได้ เช่น ลบพื้นหลัง, ลบวัตถุ</li>\n<li>การเข้าถึงข้อมูลเพื่อใช้ปรับปรุงผลิตภัณฑ์ตามเงื่อนไข จะเป็นไปอย่างจำกัด และมีคำอธิบายประกอบที่ชัดเจนทุกครั้ง</li>\n<li>Adobe ไม่มีการเข้าถึงข้อมูลที่เก็บในอุปกรณ์ผู้ใช้งาน แต่ข้อมูลที่อัปโหลดขึ้นเซิร์ฟเวอร์ Adobe จะมีระบบสแกนว่าไม่มีคอนเทนต์ผิดกฎหมาย เช่น ภาพโป๊เด็ก (CSAM) หากระบบเตือนการตรวจพบ ขั้นตอนถัดไปคือใช้คนตรวจสอบซ้ำ หรืออาจเข้าถึงหากมีการร้องขอตามกฎหมาย</li>\n</ul>\n<p>สุดท้าย Adobe บอกว่าจากเหตุการณ์ที่เกิดขึ้น บริษัทจะปรับปรุงภาษาที่ใช้สื่อสารซึ่งมักเกี่ยวข้องกับกฎหมาย ให้มีความรัดกุมเจาะจง และเข้าใจได้ง่ายกว่านี้ นอกจากนี้ในฐานะที่ Adobe เป็นแพลตฟอร์มจับเก็บข้อมูลคอนเทนต์ที่สร้างสรรค์จากผู้ใช้งานด้วย ToS ก็ต้องปรับปรุงตลอด เพื่อให้สอดคล้องกับความท้าทายที่วงการครีเอเตอร์เผชิญอยู่ตอนนี้ ทั้งหมดเพื่อสร้างความมั่นใจและปกป้องงานสร้างสรรค์ของลูกค้า</p>\n<p>ที่มา: <a href=\"https://blog.adobe.com/en/publish/2024/06/10/updating-adobes-terms-of-use\">Adobe</a></p>\n<p><img alt=\"No Description\" src=\"https://www.blognone.com/sites/default/files/externals/974534b6eb5feb4b0795f1fc715ff6cd.png\" /></p>\n</div></div></div><div><div>Topics: </div><div><div><a href=\"/topics/adobe\">Adobe</a></div><div><a href=\"/topics/creative-cloud\">Creative Cloud</a></div><div><a href=\"/topics/copyright\">Copyright</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/adobe-firefly\">Adobe Firefly</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3778c8d0785a278226c803817f3320350f926b6a73a11fce643eb597cb20bdae","category":"Thai"}
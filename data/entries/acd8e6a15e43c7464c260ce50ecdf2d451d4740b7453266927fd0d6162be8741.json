{"title":"ผู้ก่อตั้ง WordPress อธิบาย ปัญหาเกิดจาก WP Engine ไม่ยอมจ่ายค่าเครื่องหมายการค้า WordPress","link":"https://www.blognone.com/node/142231","date":1727354698000,"content":"<div><div><div><p>Matt Wullenweg ผู้ก่อตั้ง WordPress ออกมาอธิบายสาเหตุของ<a href=\"https://www.blognone.com/node/142218\">ความขัดแย้งระหว่าง WordPress กับ WP Engine</a> ผ่านบล็อกส่วนตัวของเขาเอง ว่ามาจาก WP Engine ละเมิด<strong>เครื่องหมายการค้า</strong> WordPress มายาวนานหลายปี</p>\n<p>ฝั่งบริษัท Automattic ของ Matt พยายามเจรจาให้ WP Engine ซื้อไลเซนส์เครื่องหมายการค้ามานาน แต่ไม่เคยสำเร็จ ข้อเสนอที่ Automattic ยื่นให้มีทั้งการจ่ายเงินค่าไลเซนส์ตรงๆ หรือจะเป็นการสนับสนุนโครงการโอเพนซอร์สแทนก็ได้ เพราะจริงๆ แล้ว Automattic ไม่ได้ต้องการเงิน แต่คาดหวังว่าบริษัทอย่าง WP Engine ที่ทำเงินหลายร้อยล้านดอลลาร์จาก WordPress ควรให้อะไรคืนกลับโครงการโอเพนซอร์สบ้าง แต่ WP Engine ปฏิเสธข้อเสนอทุกอย่าง</p>\n<p>Matt ยังบอกว่าตัวซอฟตแวร์ WordPress ใช้สัญญาอนุญาตแบบ GPL คู่กับการเป็นเจ้าของเครื่องหมายการค้า ดังนั้นถ้า WP Engine มองว่าเงื่อนไขของ WordPress ยุ่งยากเกินไป ก็มีสิทธิไปหาซอฟต์แวร์โอเพนซอร์สตัวอื่นที่มีสัญญาอนุญาตผ่อนคลายกว่า และอนุญาตให้ใช้เครื่องหมายการค้าด้วย แต่ถ้า WP Engine ต้องการใช้ประโยชน์จากชุมชน WordPress ก็ต้องเคารพทรัพย์สินทางปัญญาของ WordPress</p>\n<p>บริษัท Automattic ได้ส่งจดหมายแจ้งเตือนให้เลิกใช้งาน (cease-and-desist) ไปยัง WP Engine ให้เลิกใช้เครื่องหมายการค้า WordPress และ WooCommerce แล้ว</p>\n<p>ที่มา - <a href=\"https://ma.tt/2024/09/wordpress-engine/\">Matt Wullenweg</a>, <a href=\"https://automattic.com/2024/09/25/open-source-trademarks-wp-engine/\">Automattic</a></p>\n<p><img alt=\"No Description\" src=\"https://www.blognone.com/sites/default/files/externals/4ea184ae0d2711d44dd2c6aec0b4c0b8.jpeg\" /></p>\n</div></div></div><div><div>Topics: </div><div><div><a href=\"/topics/wordpress\">WordPress</a></div><div><a href=\"/topics/trademark\">Trademark</a></div><div><a href=\"/topics/open-source\">Open Source</a></div><div><a href=\"/topics/intellectual-property\">Intellectual Property</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"acd8e6a15e43c7464c260ce50ecdf2d451d4740b7453266927fd0d6162be8741","category":"Thai"}
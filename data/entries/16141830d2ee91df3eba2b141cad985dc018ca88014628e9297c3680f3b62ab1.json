{"title":"Google ยกเลิกแผนปิดการทำงาน 3rd Party Cookie บน Chrome แล้ว เปลี่ยนให้ผู้ใช้กำหนดค่าเอง","link":"https://www.blognone.com/node/141022","date":1721690810000,"content":"<div><div><div><p>ถึงแม้จะประกาศแนวทางชัดเจนว่าต้องการไปในทิศทางนี้ แต่ล่าสุดกูเกิลเปิดเผยว่าได้เปลี่ยนใจ<strong>ไม่ยกเลิก</strong>การใช้คุกกี้ตามรอยผู้ใช้ข้ามเว็บหรือ third party cookie ใน Chrome ซึ่งใช้สำหรับการโฆษณาติดตามผู้ใช้งาน</p>\n<p>กูเกิล<a href=\"https://www.blognone.com/node/114182\">ประกาศแผน</a>ยกเลิกการใช้ third party cookie มาตั้งแต่ปี 2020 ด้วยเหตุผลเรื่องความเป็นส่วนตัว ซึ่งมีระบบ <a href=\"https://www.blognone.com/node/135644\">Privacy Sandbox</a> เข้ามาแทนสำหรับระบบโฆษณา โดยเดิมมีกำหนดยกเลิกทั้งหมดในปี 2022 แล้วก็<a href=\"https://www.blognone.com/node/123383\">เลื่อน</a>เป็นปี 2023 จากนั้นก็<a href=\"https://www.blognone.com/node/129559\">เลื่อนอีกครั้ง</a>เป็นปี 2024 พอเข้าปี 2024 ก็<a href=\"https://www.blognone.com/node/137502\">เริ่มทดสอบที่ 1%</a> ก่อน และประกาศ<a href=\"https://www.blognone.com/node/139379\">เลื่อนอีกครั้งเป็นปี 2025</a> ส่วนล่าสุดก็คือไม่ยกเลิกแล้ว</p>\n<p>กูเกิลบอกว่าแนวทางจากนี้แทนที่จะใช้วิธียกเลิก third party cookie ไปเลย จะเปลี่ยนเป็นให้ผู้ใช้ Chrome เลือกกำหนดวิธีใช้งานเองว่าต้องการเข้าชมเว็บแบบใด ซึ่งจะมีข้อความเตือนให้เลือก ส่วนสาเหตุของการเปลี่ยนใจหลังพยายามมาหลายปีนั้น กูเกิลบอกว่าเพราะการเปลี่ยนผ่านจากระบบคุกกี้เดิม มีผู้เกี่ยวข้องจำนวนมาก และผู้ได้รับผลกระทบก็คือทุกฝ่ายในธุรกิจโฆษณาออนไลน์</p>\n<p>ทั้งนี้สำหรับ Privacy Sandbox ที่เป็นแนวทางแสดงผลโฆษณาแบบใหม่นั้น กูเกิลบอกว่ายังคงลงทุนและพัฒนา API ต่อไป</p>\n<p>ที่มา: <a href=\"https://9to5google.com/2024/07/22/google-chrome-third-party-cookies-2/\">9to5Google</a></p>\n<p><img src=\"https://www.blognone.com/sites/default/files/externals/8f17dc9b728b7e89cded80cd3309e297.png\" /></p>\n</div></div></div><div><div>Topics: </div><div><div><a href=\"/topics/chrome\">Chrome</a></div><div><a href=\"/topics/privacy-sandbox\">Privacy Sandbox</a></div><div><a href=\"/topics/browser\">Browser</a></div><div><a href=\"/topics/google\">Google</a></div><div><a href=\"/topics/privacy\">Privacy</a></div><div><a href=\"/topics/advertising\">Advertising</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"16141830d2ee91df3eba2b141cad985dc018ca88014628e9297c3680f3b62ab1","category":"Thai"}
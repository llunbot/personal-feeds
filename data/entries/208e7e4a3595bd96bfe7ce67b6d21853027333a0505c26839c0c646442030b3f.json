{"title":"เผยนิยามของ AGI ที่ Microsoft กับ OpenAI ตกลงไว้ข้อหนึ่งคือ สร้างกำไรได้ระดับแสนล้านดอลลาร์","link":"https://www.blognone.com/node/143841","date":1735285703000,"content":"<div><div><div><p>ข้อมูลนี้มาจาก <a href=\"https://www.theinformation.com/articles/microsoft-and-openais-secret-agi-definition\">The Information</a> อ้างเอกสารที่ได้รับ พูดถึงข้อตกลงของไมโครซอฟท์กับ OpenAI ในการนิยามว่าอะไรคือปัญญาประดิษฐ์ความสามารถรอบด้าน (AGI - Artificial General Intelligence) ซึ่งหากจำกันได้ เคยมี<a href=\"https://www.blognone.com/node/142638\">รายงานก่อนหน้านี้</a> ว่าหาก OpenAI สามารถพัฒนา AGI ขึ้นมาได้เมื่อใด ไมโครซอฟท์ซึ่งเป็นผู้ลงทุนและพาร์ตเนอร์หลัก จะถูกตัดการเข้าถึงเทคโนโลยีของ OpenAI ทันที ด้วยเหตุผลความปลอดภัยป้องกันไม่ให้ใครนำ AGI ไปใช้ต่อในทางไม่เหมาะสม</p>\n<p>ที่น่าสนใจคือนิยาม AGI จากรายงานนี้ ไม่ได้พูดถึงประเด็นทางเทคนิคหรือความสามารถของปัญญาประดิษฐ์ แต่บอกว่าหาก OpenAI สามารถพัฒนาระบบ AI ที่สร้างผลกำไรได้ระดับ 1 แสนล้านดอลลาร์ได้เมื่อใด จะถือว่าบริษัทพัฒนา AGI ได้แล้ว</p>\n<p>ก่อนหน้านี้มีรายงานว่า OpenAI <a href=\"https://www.blognone.com/node/143512\">กำลังศึกษาว่าสามารถนำเงื่อนไขตัดการเข้าถึงทรัพยาการของไมโครซอฟท์ออกไปได้</a>หรือไม่ อย่างไรก็ตามถ้าอ้างอิงนิยามนี้จริง AGI ของ OpenAI ก็อาจไม่มาถึงในเวลาอันใกล้นี้ เพราะ<a href=\"https://www.blognone.com/node/131892\">ผลประกอบการในปีนี้</a>ของ OpenAI ยังคงขาดทุน เคย<a href=\"https://www.blognone.com/node/142528\">มีรายงาน</a>ว่า OpenAI ก็ประเมินว่าจะเริ่มมีกำไรครั้งแรกในปี 2029 ซึ่งจากตรงนั้นก็ต้องใช้เวลาอีกระยะหนึ่งจึงจะไปถึงแสนล้านได้</p>\n<p>ที่มา: <a href=\"https://techcrunch.com/2024/12/26/microsoft-and-openai-have-a-financial-definition-of-agi-report/\">TechCrunch</a></p>\n<p><img src=\"https://www.blognone.com/sites/default/files/externals/c26a0ed8eba58cd0b5a9a35e6930b771.png\" alt=\"\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/microsoft\">Microsoft</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"208e7e4a3595bd96bfe7ce67b6d21853027333a0505c26839c0c646442030b3f","category":"Thai"}
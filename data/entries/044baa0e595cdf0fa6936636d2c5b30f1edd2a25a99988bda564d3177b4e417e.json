{"title":"Moderna เปิดผลทดลองวัคซีนไข้ RSV และวัคซีนสู้มะเร็ง ได้ผลดีทั้งคู่","link":"https://www.blognone.com/node/137280","date":1702820160000,"content":"<div><div><div><p>Moderna แถลงถึงผลการทดลองวัคซีน mRNA สองตัวที่ทดลองมาถึงเฟส 3 ดูประสิทธิภาพการต่อสู้กับโรคแล้ว ได้แก่ mRNA-1345 วัคซีนต้านไวรัส respiratory syncytial virus (RSV), และ mRNA-4157 วัคซีนต้านมะเร็งที่ปรับสูตรตามรายคน (individualized neoantigen therapy - INT)</p>\n<p>mRNA-1345 ทดสอบแล้วกับกลุ่มตัวอย่าง 35,541 คน แบ่งครึ่งฉีดวัคซีนจริงและวัคซีนหลอก ตอนนี้ติดตามผลประสิทธิภาพมาแล้ว 1-379 วัน ค่ากลาง 112 วัน ผลเบื้องต้นเริ่มวิเคราะห์เมื่อจำนวนเคสที่พบครบ 50% ของเป้าหมายที่ตั้งไว้ ผลพบว่าวัคซีนมีประสิทธิภาพ 83.7% (95% CI, 66.0-92.2%) เมื่อนับโรคที่มีอาการอย่างน้อยสองอย่าง และ 82.4% (95% CI, 34.8-95.3%) เมื่อนับโรคโดยมีอาการอย่างน้อย 3 อย่าง อย่างไรก็ดีพบว่าผู้ได้รับวัคซีนมีผลไม่พึงประสงค์อยู่มากพอสมควรแต่อาการอ่อนถึงปานกลางเท่านั้น ผู้ที่ได้ผลไม่พึงประสงค์รุนแรงนั้นอยู่ที่ 2.8% เท่ากันทั้งยาจริงและยาหลอก โดยรวมแล้วพบว่าประสิทธิภาพดีน่าพอใจและมีผลข้างเคียงไม่มากนัก</p>\n<p>สำหรับวัคซีน mRNA-4157 นั้นทดสอบกับกลุ่มผู้ป่วยมะเร็งผิวหนัง melanoma ที่มีความรุนแรงสูง กลุ่มผู้ทดสอบ 157 คนเป็นกลุ่มผู้ป่วยมะเร็ง melanoma ระยะ 3-4 แต่ได้รับการผ่าตัดเนื้องอกออกหมดแล้ว จากนั้นแบ่งสองกลุ่ม กลุ่มทดลองได้รับยา KEYTRUDA พร้อมกับ mRNA-4157 กลุ่มควบคุมได้รับเฉพาะ KEYTRUDA ผลพบว่าอัตราการกลับมาเป็นโรค ลดลง 49% (95% CI, 0.288-0.906) เมื่อได้รับ mRNA-4157 และลดการแพร่กระจายมะเร็งลง 62% หลังจากนี้ทาง Moderna เตรียมจะทดสอบเฟส 3 และขยายกลุ่มมะเร็งประเภทอื่นๆ เพิ่มเติม</p>\n<p>ที่มา - <a href=\"https://investors.modernatx.com/news/news-details/2023/Moderna-Announces-New-England-Journal-of-Medicine-Publication-of-Pivotal-Phase-3-Clinical-Safety-and-Efficacy-Data-For-MRNA-1345-The-Companys-Investigational-Respiratory-Syncytial-Virus-RSV-Vaccine/default.aspx\">Moderna mRNA-1345</a>, <a href=\"https://investors.modernatx.com/news/news-details/2023/Moderna-And-Merck-Announce-mRNA-4157-V940-In-Combination-with-KeytrudaR-Pembrolizumab-Demonstrated-Continued-Improvement-in-Recurrence-Free-Survival-and-Distant-Metastasis-Free-Survival-in-Patients-with-High-Risk-Stage-IIIIV-Melanoma-Following-Comple/default.aspx\">Moderna mRNA-4157</a></p>\n<p><img alt=\"No Description\" src=\"https://www.blognone.com/sites/default/files/externals/aa99281333d66f7f88276b3979988ef7.jpg\" /></p>\n<p>ภาพวัคซีน mRNA ป้องกัน COVID-19 ของ Moderna โดย <a href=\"https://www.flickr.com/photos/governortomwolf/51125723669/\">Governor Tom Wolf</a></p>\n</div></div></div><div><div>Topics: </div><div><div><a href=\"/topics/moderna\">Moderna</a></div><div><a href=\"/topics/mrna\">mRNA</a></div><div><a href=\"/topics/vaccine\">Vaccine</a></div><div><a href=\"/topics/virus\">Virus</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"044baa0e595cdf0fa6936636d2c5b30f1edd2a25a99988bda564d3177b4e417e","category":"Thai"}
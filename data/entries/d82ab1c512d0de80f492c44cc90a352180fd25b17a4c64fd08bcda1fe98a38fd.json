{"title":"ผลสำรวจพบ คนเกินครึ่งยังไม่ใช้ AI ทำงาน เพราะไม่เชื่อใจ คิดว่าองค์กรไม่มีแผนรองรับ","link":"https://www.blognone.com/node/146400","date":1747212979000,"content":"<span>ผลสำรวจพบ คนเกินครึ่งยังไม่ใช้ AI ทำงาน เพราะไม่เชื่อใจ คิดว่าองค์กรไม่มีแผนรองรับ</span>\n\n  <div>\n    <div>Body</div>\n              <div><p>ผลสำรวจของ Pew Research Center พบว่า มีเพียงประมาณ 1 ใน 6 ของพนักงานในสหรัฐฯ เท่านั้น ที่ใช้ AI ในการทำงานจริง ขณะที่เกือบ 80% แทบไม่เคยใช้เลย หรือไม่เคยเห็น AI ปรากฏในที่ทำงานของตัวเองด้วยซ้ำ</p>\n<p>หนึ่งในสาเหตุสำคัญคือ AI ถูกนำมาใช้งานเร็วกว่าที่คนจะปรับตัวทัน หลายองค์กรรีบนำเครื่องมือ AI มาใช้ โดยที่ยังไม่มีแผนการใช้งานกับกระบวนการทำงานด้วยซ้ำ ด้าน Doug Winter ซีอีโอ Seismic เรียกสถานการณ์นี้ว่า \"tool fatigue\" หรืออาการล้าจากเครื่องมือเยอะเกินไป มีแพลตฟอร์มมากมาย แต่ขาดจุดมุ่งหมายที่ชัดเจน และไม่มีแนวทางให้พนักงานรู้ว่าจะเริ่มยังไง</p>\n<p>อีกสาเหตุคือการฝึกอบรม ตอนนี้ AI เริ่มกลายเป็นหนึ่งในทักษะที่องค์กรต้องการ หรือระบุเอาไว้ในประกาศรับสมัครงานมากขึ้น โดยเกือบ 1 ใน 4 ตำแหน่งงานเทคโนโลยีในสหรัฐฯ ต้องการคนที่มีความรู้ด้าน AI แต่พนักงานกลับไม่ค่อยได้รับการสนับสนุนให้เรียนรู้ ตามที่ Adecco พบว่าพนักงานเกือบครึ่งบอกว่าใช้ AI ทุกวัน แต่มีแค่ 25% ที่เคยได้รับการฝึกอบรมอย่างเป็นทางการ ส่วนที่เหลือก็เรียนรู้กันเอง ลองผิดลองถูกกันไป</p>\n<p>นอกจากนี้ อีกประเด็นใหญ่ก็คือ ยังขาดความไว้ใจในการใช้งาน พนักงานจำนวนมากยังรู้สึกไม่มั่นใจกับผลกระทบของ AI ที่มีต่ออาชีพของตัวเอง Pew Research รายงานว่าพนักงานในสหรัฐฯ มากกว่าครึ่งรู้สึกกังวลกับ AI เพราะมันไม่แสดงความห่วงใย หรืออยู่เคียงข้างผู้ใช้งาน ถ้าผู้บริหารไม่สื่อสารหรือแสดงให้เห็นว่า AI ถูกนำมาใช้เพื่อสนับสนุน ไม่ใช่แทนที่พนักงาน ก็ไม่แปลกที่หลายคนยังไม่อยากใช้งาน</p>\n<p>เพื่อแก้ปัญหาตรงนี้ ผู้นำองค์กรมีบทบาทสำคัญในการแก้ปัญหาอย่างมาก ถ้าองค์กรนำ AI มาใช้ โดยไม่ถามความคิดเห็นของพนักงานที่ต้องใช้งานจริง หรือสื่อสารแบบบนลงล่างโดยไม่ให้มีส่วนร่วม ก็จะยิ่งบั่นทอนความเชื่อใจของพนักงาน</p>\n<p>เพราะพนักงานอยากเห็นว่า AI ถูกใช้เพื่อช่วยให้พวกเขาทำงานดีขึ้น ไม่ใช่แค่ตัดต้นทุน หรือเอาไว้จับตาดูความขยันของพวกเขา เหมือนกับที่ BCG พบว่า แม้แต่คนที่ใช้ AI เป็นประจำเกือบครึ่ง ยังกังวลว่างานของตัวเองอาจหายไปใน 10 ปีข้างหน้า</p>\n<p>แต่ก็ไม่ใช่ว่าทุกอย่างจะดูแย่เสมอไป หลายคนที่ใช้ AI ทุกวันบอกว่า AI ช่วยให้พวกเขาทำงานเร็วขึ้น มีเวลาทำสิ่งที่มีคุณค่ามากขึ้น และรู้สึกสร้างสรรค์มากขึ้น งานวิจัยจาก Accenture ก็สนับสนุนเรื่องนี้ โดยบอกว่าคนที่ใช้ AI บ่อย ๆ จะมีแนวโน้มรู้สึกเชิงบวกกับงานและสุขภาพจิตของตัวเอง มากกว่าคนอื่นถึง 2 เท่า</p>\n<p>เรื่องอายุและพื้นฐานการศึกษาก็มีผลเช่นกัน Pew Research พบว่าคนรุ่นใหม่ คนที่จบปริญญาตรี และคนที่ทำงานสายความรู้ มักจะเปิดรับ AI มากกว่า โดย 12% ของพนักงานในสหรัฐฯ ที่อายุต่ำกว่า 30 ปี ใช้ AI อย่าง ChatGPT เป็นประจำ เทียบกับแค่ 6% ของคนวัย 50–64 ปี</p>\n<p>ที่มา: <a href=\"https://www.pewresearch.org/social-trends/2025/02/25/u-s-workers-are-more-worried-than-hopeful-about-future-ai-use-in-the-workplace/\">Pew Research Center</a>, <a href=\"https://www.businessinsider.com/ai-adoption-worker-survey-big-tech-spending-2025\">Business Insider</a>, <a href=\"https://www.wsj.com/tech/ai/how-the-ai-talent-race-is-reshaping-the-tech-job-market-93df0615?mod=tech_trendingnow_article_pos1\">Wall Street Journal</a>, <a href=\"https://www.ft.com/content/82ba88bb-ab33-4baa-ae6b-f891ea437921\">Financial Times</a>, และ <a href=\"https://hbr.org/2025/03/employees-wont-trust-ai-if-they-dont-trust-their-leaders?ab=HP-hero-featured-1\">Harvard Business Review</a></p>\n</div>\n          </div>\n<span><a href=\"https://www.blognone.com/user/boompw\">boompw</a></span>\n<span><time>Wed, 05/14/2025 - 15:56</time>\n</span>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d82ab1c512d0de80f492c44cc90a352180fd25b17a4c64fd08bcda1fe98a38fd","category":"Thai"}
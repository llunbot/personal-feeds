{"title":"ไมโครซอฟท์ยกระดับมาตรการความปลอดภัยภายในครั้งใหญ่ หลังโดนแฮ็ก 2 รอบติด","link":"https://www.blognone.com/node/139577","date":1714791033000,"content":"<div><div><div><p>ไมโครซอฟท์ประกาศยกระดับนโยบายด้านความปลอดภัยครั้งใหญ่ หลัง<a href=\"https://www.blognone.com/node/135618\">โดนแฮ็กเกอร์กลุ่ม Storm-0558 ขโมยกุญแจ Azure AD ในเดือนกรกฎาคม 2023</a> และ <a href=\"https://www.blognone.com/node/138618\">กลุ่ม Midnight Blizzard โจมตีระบบภายใน และขโมยข้อมูลบางส่วนของบริษัทเมื่อต้นปี 2024</a></p>\n<p>ไมโครซอฟท์มีนโยบายความปลอดภัยในภาพใหญ่ชื่อ <a href=\"https://www.microsoft.com/en-us/microsoft-cloud/resources/secure-future-initiative\">Secure Future Initiative (SFI)</a> เปิดตัวในเดือนพฤศจิกายน 2023 แต่ล่าสุดทีมบริหารของไมโครซอฟท์บอกว่ายังไม่เพียงพอ ประกาศรอบนี้คือการขยาย SFI ให้ครอบคลุมทั่วทั้งบริษัทในทุกแง่มุม</p>\n<p><img alt=\"No Description\" src=\"https://www.blognone.com/sites/default/files/externals/5a8cfbb0fba54ad04140d1ae706e8652.png\" /></p>\n<p>นโยบายใหม่ของไมโครซอฟท์มีหลักการพื้นฐาน 3 ข้อคือ</p>\n<ol>\n<li><strong>Secure by design:</strong> ในการออกแบบบริการใดๆ ต้องเลือกความปลอดภัยเป็นอย่างแรก เหนือมิติอื่นๆ ที่ต้องคำนึง</li>\n<li><strong>Secure by default:</strong> เปิดใช้ฟีเจอร์ความปลอดภัยเป็นดีฟอลต์เสมอ ห้ามเป็นแค่ตัวเลือก</li>\n<li><strong>Secure operations:</strong> ควบคุมและเฝ้าระวังด้านความปลอดภัยตลอดเวลา และต้องพัฒนาให้ดีขึ้นเรื่อยๆ</li>\n</ol>\n<p>ในประเด็นของข้อ 1 นั้น เว็บไซต์ <a href=\"https://www.theverge.com/24148033/satya-nadella-microsoft-security-memo\">The Verge</a> บอกว่าได้อีเมลของ Satya Nadella ที่ส่งหาพนักงาน ย้ำว่าเมื่อใดก็ตามที่ต้องตัดสินใจเลือกระหว่างความปลอดภัยกับเรื่องอื่นๆ เช่น การเพิ่มฟีเจอร์ การซัพพอร์ตระบบเก่า ขอให้เลือกความปลอดภัยก่อนเสมอ</p>\n<blockquote><p>Today, I want to talk about something critical to our company’s future: prioritizing security above all else.</p>\n<p>If you’re faced with the tradeoff between security and another priority, your answer is clear: Do security.</p>\n</blockquote>\n<p>ถัดจากระดับหลักการพื้นฐาน 3 ข้อ ยังมีหลักปฏิบัติอีก 6 ประการ (pillars) ได้แก่</p>\n<ol>\n<li><strong>Protect identities and secrets</strong> ปกป้องข้อมูลส่วนตัว บัญชีผู้ใช้ รหัสผ่าน และคีย์ต่างๆ ด้วยมาตรการหลากหลาย เช่น key rotation, hardware security module, MFA</li>\n<li><strong>Protect tenants and isolate production systems</strong> แยกระบบต่างๆ ของไมโครซอฟท์และลูกค้าออกจากกัน มีปัญหาไม่กระทบกัน, ให้สิทธิเข้าถึงน้อยที่สุดเท่าที่จำเป็น (least-privilege), แยกระบบเก่าๆ ที่โบราณหรือไม่ใช้งานออกจากระบบหลัก</li>\n<li><strong>Protect networks</strong> ปกป้องเครือข่ายด้วยการแยกส่วน (isolation and microsegmentation) และเฝ้ามอนิเตอร์อยู่เสมอ</li>\n<li><strong>Protect engineering systems</strong> ปกป้องระบบสำหรับการพัฒนาและวิศวกรรมภายใน ตั้งแต่ซอร์สโค้ด, สภาพแวดล้อมสำหรับ development, build, test, release และซัพพลายเชนของซอฟต์แวร์ทั้งหมด</li>\n<li><strong>Monitor and detect threats</strong> มอนิเตอร์ระบบภายใน 100%, เก็บล็อกทั้งหมด 100% เป็นเวลาอย่างน้อย 2 ปี</li>\n<li><strong>Accelerate response and remediation</strong> ลดระยะเวลาตอบสนอง (Time to Mitigate) ช่องโหว่ระดับสูงบนคลาวด์ให้สั้นลง, เพิ่มความโปร่งใสในการรายงานช่องโหว่ ด้วยการอ้างอิงมาตรฐาน CWE/CPE</li>\n</ol>\n<p>ในแง่การบริหารจัดการ ไมโครซอฟท์ยังประกาศตั้งรองหัวหน้าฝ่ายความปลอดภัยสารสนเทศ (Deputy Chief Information Security Officer - CISO) เพิ่มเข้าไปในทุกทีมผลิตภัณฑ์ และผูกการคำนวณผลตอบแทนของผู้บริหารระดับสูง (C-level) จะอิงกับความคืบหน้าของมาตรการความปลอดภัยว่าเป็นไปตามแผนที่วางไว้หรือไม่อีกด้วย</p>\n<p>ที่มา - <a href=\"https://www.microsoft.com/en-us/security/blog/2024/05/03/security-above-all-else-expanding-microsofts-secure-future-initiative/\">Microsoft</a></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"71c627aa7ab0e56791cb2861352eb773008bd9d5ab630a364eb586578ead94d4","category":"Thai"}
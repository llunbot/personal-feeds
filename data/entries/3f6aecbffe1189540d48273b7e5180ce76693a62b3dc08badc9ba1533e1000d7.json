{"title":"EU สั่งสอบสวนเพิ่มเติมแอป TikTok Lite อาจละเมิดกฎหมาย DSA เนื่องจากระบบของแอป","link":"https://www.blognone.com/node/139355","date":1713829249000,"content":"<div><div><div><p>สหภาพยุโรปหรือ EU ประกาศเปิดการสอบสวนอย่างเป็นทางการครั้งที่สองกับ TikTok ภายใต้<a href=\"https://www.blognone.com/node/126857\">กฎหมายดิจิทัล DSA</a> โดยระบุว่า TikTok <strong>อาจ</strong>ละเมิดกฎหมาย DSA จากการให้บริการแอป TikTok Lite ในฝรั่งเศสและสเปน ที่ผู้ให้บริการแพลตฟอร์มออนไลน์ขนาดใหญ่มาก (Very Large Online Platform) ต้องส่งรายงานการบริหารจัดการความเสี่ยงด้านต่าง ๆ รวมทั้งระบุความเสี่ยงทุกครั้งที่เพิ่มฟีเจอร์ใหม่</p>\n<p>EU ระบุว่าฟีเจอร์ Task and Reward ใน TikTok Lite ที่ให้ผู้ใช้งานสะสมแต้มจากการทำภารกิจต่าง ๆ เช่น ดูวิดีโอ ไลค์วิดีโอ กดติดตาม หรือชักชวนเพื่อน เหล่านี้มีความเสี่ยงที่อาจทำให้ผู้ใช้งานเสพติดแอปมากขึ้น แพลตฟอร์มต้องระบุความเสี่ยงที่อาจเกิดขึ้น รวมทั้งแผนบรรเทาปัญหานี้ เป็นผลต่อเนื่องจากการสอบสวนในครั้งแรกเรื่องระบบตรวจสอบอายุผู้ใช้งาน</p>\n<p>ตัวแทนของ TikTok ชี้แจงต่อข้อกล่าวนี้ว่า พวกเรารู้สึกผิดหวังต่อการตัดสินใจสอบสวนของ EU เนื่องจากระบบ Reward ของ TikTok Lite ไม่ได้เปิดให้ใช้สำหรับคนที่อายุน้อยกว่า 18 ปี และแพลตฟอร์มก็มีเครื่องมือจำกัดเวลาดูวิดีโอต่อวันอยู่แล้ว ซึ่งบริษัทจะหารือกับคณะกรรมาธิการยุโรปถึงแนวทางต่อไป</p>\n<p>โทษปรับสูงสุดของการทำผิดกฎหมาย DSA ระบุว่าอยู่ที่ 6% ของรายได้รวมทั่วโลกในหนึ่งปี</p>\n<p>ที่มา: <a href=\"https://techcrunch.com/2024/04/22/tiktok-lite-dsa-probe/\">TechCrunch</a></p>\n<p><img src=\"https://www.blognone.com/sites/default/files/externals/64779cc7682cc86ec682618c37dc25df.png\" /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/eu\">EU</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3f6aecbffe1189540d48273b7e5180ce76693a62b3dc08badc9ba1533e1000d7","category":"Thai"}
{"title":"Abundance vs Scarcity","link":"https://markpeak.net/abundance-vs-scarcity/","date":1746715034000,"content":"<p>เรื่องที่ผมกำลังสนใจอยู่ในช่วงนี้คือ หนังสือเรื่อง Abundance ของ Ezra Klein และ Derek Thompson ที่เสนอมุมมองต่อปัญหาเชิงโครงสร้างของสหรัฐอเมริกาว่า “ทุกอย่างมันขาดแคลนไปหมด” จนทำให้ทุกสิ่งทุกอย่าง “ราคาแพง”</p>\n<p>นี่คือปัญหาสำคัญของพรรคเดโมแครต และนี่คือปัจจัยสำคัญที่ทำให้ Trump ชนะเลือกตั้งด้วย</p>\n<p><img loading=\"lazy\" src=\"https://markpeak.net/wp-content/uploads/2025/05/abundance-book.jpg\" alt=\"\" width=\"265\" height=\"400\" srcset=\"https://markpeak.net/wp-content/uploads/2025/05/abundance-book.jpg 265w, https://markpeak.net/wp-content/uploads/2025/05/abundance-book-199x300.jpg 199w\" /></p>\n<p>ออกตัวว่าผมเป็นแฟนของ Ezra Klein มานานแล้ว เพราะเขาเป็นหนึ่งในผู้บุกเบิกวงการ new media ของอเมริกา เขาเป็นบล็อกเกอร์รุ่นแรกๆ และผู้ร่วมก่อตั้งเว็บไซต์ข่าว Vox.com (ในเครือ Vox Media ที่เดิมทำสื่อกีฬามาก่อน) เมื่อปี 2014 ก่อนลาออกมาในปี 2020 ปัจจุบันเขาเป็นคอลัมนิสต์ด้านการเมืองของ The New York Times และออกตัวชัดเจนว่าเป็นเดโมแครต ส่วน Thompson เป็นคอลัมนิสต์ใน The Atlantic</p>\n<p><a href=\"https://markpeak.net/the-diploma-divide-why-democrats-lost/\">ผมเคยยกคำพูดของ David Brooks</a> คอลัมนิสต์ของ The New York Times ที่บอกว่า “Trump is the wrong answer to the right question” ซึ่งหมายความว่าชัยชนะของ Trump เกิดจากการที่เขามองเห็น “ปัญหา” ของอเมริกันชนได้ถูกต้อง แม้ทางแก้ที่เสนอมันไม่ค่อยเวิร์ค (เช่น กำแพงภาษี หรือ <a href=\"https://markpeak.net/doge/\">ทุบทำลายโครงสร้างรัฐผ่าน DOGE</a>)</p>\n<p>แต่พรรคเดโมแครตนั้นแย่ถึงขนาดมองไม่เห็น (หรือมองข้าม) ปัญหาเลยทีเดียว</p>\n<p>Ezra Klein และ Derek Thompson ชี้ว่าแกนหลักของการเลือกตั้งประธานาธิบดีปี 2024 ที่ผ่านมานั้นคือ “Affordability Crisis” เป็นปัญหาเศรษฐกิจ ของแพง เงินเฟ้อ อะไรๆ ก็แพง รัฐบาล Biden แก้ปัญหาไม่ได้ คนเลยเทคะแนนไปเลือก Trump</p>\n<p>อันนั้นใครๆ ก็รู้</p>\n<p>Klein และ Thompson ขยายความว่าถ้าเราเจาะเป็นรายพื้นที่ จะเห็นว่าพื้นที่มีปัญหาของแพง บ้านแพง ค่าเช่าแพง เกิดปัญหาคนไร้บ้านเต็มไปหมด มักเป็นพื้นที่ของพรรคเดโมแครต ตัวอย่างที่ชัดเจนคือนิวยอร์กและแคลิฟอร์เนีย แพงจนเป็นเหตุให้คนจำนวนมากย้ายถิ่นฐานไปยังรัฐที่ค่าบ้านถูกกว่าคือ เท็กซัส และ ฟลอริดา ซึ่งเป็นถิ่นรีพับลิกัน</p>\n<p>ผู้เขียนให้มุมมองที่กว้างขึ้นว่า ถ้าเป็นวิธีคิดของพรรคเดโมแครต ฝ่ายซ้ายแบบดั้งเดิมที่มองเรื่องความเหลื่อมล้ำเป็นเรื่องใหญ่ จะแก้ปัญหาบ้านแพงด้วยการจ่ายเงินชดเชย (subsidy) อ๋อ บ้านแพงเหรอ จ่ายค่าชดเชย, อาหารแพงเหรอ ให้คูปองอาหาร, ค่าเทอมแพง ให้ทุนการศึกษาสิ, ค่ารักษาพยาบาลแพงเหรอ เราอัดเงินลงไปทำบริการสุขภาพถ้วนหน้ากันดีกว่า, จนกรอบไม่มีเงินเลยสักนิด เรามาทำ universal basic income กันไหม?</p>\n<p>ผู้เขียนบอกว่าการถมเงินลงไปเรื่อยๆ แบบนี้ไม่มีทางแก้ปัญหาได้ เพราะรากเหง้าของปัญหาที่แท้จริงไม่ได้เกิดจากฝั่งอุปสงค์ (demand / คนไม่มีกำลังจ่าย) แต่เกิดจากฝั่งอุปทาน (supply / ของไม่พอขาย-ให้บริการ) ต่างหาก</p>\n<p>ถ้าของมันมีไม่พอ ยิ่งจ่ายเงินอุดหนุนเข้าไปอีก ของมันยิ่งแพงขึ้นเรื่อยๆ</p>\n<p>แล้วทำไมแคลิฟอร์เนียถึงบ้านแพง? คำตอบคือวิธีคิดแบบเดโมแครตอีกนั่นแหละ ที่ให้ความสำคัญกับหลักการ สิทธิมนุษยชน ความเท่าเทียม สิ่งแวดล้อม ชนกลุ่มน้อย ชาติพันธุ์ ฯลฯ จนออกเกณฑ์หยุมหยิมเยอะแยะไปหมด จนทำให้เราไม่สามารถสร้างบ้านใหม่ สาธารณูปโภคใหม่ๆ ในแคลิฟอร์เนียได้เลย เพราะกว่าจะสร้างอะไรต้องไปรับฟังความเห็นชุมชนโดยรอบ ประเมินผลกระทบต่อสิ่งแวดล้อม ฯลฯ ใช้เวลารวมๆ หลายปีเพื่อสรุปว่า “สร้างไม่ได้”</p>\n<p>ต้นทุนทั้งเงินและเวลาของการ “ทำอะไรสักอย่าง” ในพื้นที่ของเดโมแครตจึงสูงมาก แพงมาก และสุดท้ายผลเสียมันวนกลับมาที่พรรคเดโมแครตเอง เสียคะแนนนิยม ฐานเสียงหดหาย เลือกตั้งแพ้อยู่เรื่อยไป</p>\n<p>Klein และ Thompson เรียกปัญหานี้ของอเมริกา (และเดโมแครต) ว่า “scarcity” ของทุกอย่างมันขาดแคลนไปหมด ที่อยู่อาศัย ระบบคมนาคม บริการสุขภาพ การศึกษา แม้กระทั่งไข่ไก่! ฯลฯ พอของไม่พอใช้ ความต้องการพุ่ง ราคาก็แพงตามไปด้วย คนที่ซวยคือคนชั้นล่าง หาเช้ากินค่ำ ที่ไม่สามารถจ่ายเงินได้ไหว</p>\n<p>ปัญหานี้เกิดกับแทบทุกเรื่องที่พรรคเดโมแครตทำ โดยเฉพาะในระดับรัฐและเมือง ตัวอย่างคือรัฐบาล Biden อนุมัติงบประมาณระดับประเทศในเรื่องที่ก้าวหน้าหลายอย่าง เช่น แผนอุดหนุนบรอดแบนด์แห่งชาติ แผนการสร้างจุดชาร์จ EV ทั่วประเทศ รัฐสภาผ่านงบมาหลายหมื่นล้านดอลลาร์ เงินน่ะมีแล้ว แต่พอถึงขั้นของรัฐ มณฑล เมือง มาลงรายละเอียดกัน ต้องใช้เวลานานมากกับกฎระเบียบหยุมหยิมเหล่านี้ จน Biden พ้นตำแหน่งตามวาระไปแล้ว หลายเรื่องก็ยังแทบเดินหน้าไม่ได้ เมืองที่ของบบรอดแบนด์ผ่านมีจำนวนหยิบมือ จุดชาร์จ EV ก็สร้างจริงได้นิดเดียว</p>\n<p>ปัญหานี้ไม่ได้เกิดแค่กับรัฐบาลไบเดน เพราะเป็นปัญหาสั่งสมของเดโมแครตมายาวนาน</p>\n<p></p>\n<p>ในคลิปข้างต้นของ Ezra Klein โชว์<a href=\"https://en.wikipedia.org/wiki/California_High-Speed_Rail\">แผนการสร้างรถไฟความเร็วสูงของแคลิฟอร์เนีย</a> ซึ่งริเริ่มในสมัยของผู้ว่าการรัฐ Jerry Brown ในช่วงปี 1975-1983 (สมัยหนุ่มๆ หล่อมากเพิ่งเคยเห็นคลิป) จน Brown กลับมาเป็นผู้ว่าการรัฐใหม่อีกรอบในปี 2011-2019 หรืออีก 40 ปีให้หลัง ก็ยังไม่สามารถสร้างได้ และผู้สืบทอดของ Brown คือ Gavin Newsom มาเป็นต่อจนถึงปัจจุบัน (นับจากวันที่ Brown เริ่มเป็นผู้ว่าการรัฐครั้งแรกคือ 50 ปีพอดี) ก็ยังสร้างไม่เสร็จ</p>\n<p>โครงการถูกตัดทอนระยะทางให้สั้นลงมาก ในขณะที่ต้นทุนการสร้างก็แพงกว่าเดิมหลายเท่า</p>\n<p>ในช่วงเวลาเดียวกัน จีนสร้างรถไฟความเร็วสูงไปกี่หมื่นกิโลเมตร คงไม่ต้องนำมาหยามกันมาก</p>\n<p><img loading=\"lazy\" src=\"https://markpeak.net/wp-content/uploads/2025/05/cal-highspeed-railway.webp\" alt=\"\" width=\"800\" height=\"353\" srcset=\"https://markpeak.net/wp-content/uploads/2025/05/cal-highspeed-railway.webp 800w, https://markpeak.net/wp-content/uploads/2025/05/cal-highspeed-railway-300x132.webp 300w, https://markpeak.net/wp-content/uploads/2025/05/cal-highspeed-railway-768x339.webp 768w, https://markpeak.net/wp-content/uploads/2025/05/cal-highspeed-railway-700x309.webp 700w\" /></p>\n<p>ปัญหาเหล่านี้แสดงให้เห็นว่า อเมริกา (โดยเฉพาะเดโมแครต) ต้องทำอะไรผิดไปสักอย่าง (หรือหลายอย่าง) ในช่วงหลัง</p>\n<p>เพราะอเมริกาในยุคก่อนหน้านี้คือผู้สร้างสิ่งใหม่ๆ ให้กับโลก ไม่ว่าจะเป็นการสร้างรถไฟใต้ดินของทั้งนครนิวยอร์กเสร็จในเวลาไม่กี่ปี การสร้างไฮเวย์ทั่วอเมริกา การสร้างสรรพสิ่งจำนวนมากในยุค New Deal ของประธานาธิบดี FDR (ที่เป็นตำนานของเดโมแครต!) รวมถึงเทคโนโลยีสารพัด เซมิคอนดักเตอร์ อินเทอร์เน็ต ยารักษาโรค</p>\n<p>ปัญหา scarcity ทำให้คนเบื่อหน่ายเดโมแครต และส่งผลให้ Donald Trump (ที่ชี้ปัญหาได้ถูกต้อง) ชนะเลือกตั้ง</p>\n<p>แต่อนิจจา สิ่งที่ Trump และเพื่อนอย่าง Elon Musk ทำเมื่อได้รับตำแหน่ง กลับเป็นการ “ทำลายล้าง” ระบบที่ Trump และ Musk มองว่าไม่เวิร์คไปซะทั้งหมด</p>\n<p>Musk นั้นไม่พอใจกฎระเบียบหยุมหยิมของแคลิฟอร์เนีย จนย้ายบริษัท Tesla ไปอยู่เท็กซัสแทน แต่สิ่งที่เขาทำผ่าน DOGE แทนที่จะซ่อมระบบ กลับเป็นการทำลายระบบทุกอย่างลงไปทันที ปลดคน ตัดเงิน ปิดโครงการ</p>\n<p>ส่วน Trump ก็พยายามแก้ปัญหา scarcity อเมริกาไม่สามารถผลิตของสำคัญๆ ได้ ด้วยการตั้งกำแพงภาษี ซึ่งจะยิ่งเป็นการซ้ำเติมปัญหา scarcity เข้าไปอีก</p>\n<p>มันกลายเป็นว่า ฝ่ายซ้ายเดโมแครตเน้นความเท่าเทียม ออกกฎระเบียบเยอะจนไม่สามารถสร้างผลงานอะไรได้เลย ทุกอย่างขาดแคลน แล้วฝ่ายขวารีพับลิกัน ก็ไม่พอใจสิ่งเหล่านี้ เลยทำลายทุกอย่างให้พังพินาศลงไป ของทุกอย่างก็ยิ่งขาดแคลน ประชาชนจะไหวไหม</p>\n<p>แบบนี้ทำไงดี?</p>\n<p>ข้อเสนอของ Klein และ Thompson ก็คือทำสิ่งที่ตรงข้ามกับ scarcity ไงล่ะ</p>\n<p></p>\n<p>นั่นคือ abundance ทำให้ทุกอย่างมีเยอะมากพอกับความต้องการ ราคาจะได้ถูกลง คนจะได้เข้าถึงได้</p>\n<p>ไอเดียนี้เริ่มจากบทความของ Klein ในปี 2021 ชื่อ <a href=\"https://www.nytimes.com/2021/09/19/opinion/supply-side-progressivism.html\">The Economic Mistake the Left Is Finally Confronting</a> เขาเลือกใช้คำว่า “supply-side progressivism”</p>\n<p>Derek Thompson ตอบสนองไอเดียนี้ เขาเขียนบทความในเดือนมกราคม 2022 ชื่อ <a href=\"https://www.theatlantic.com/ideas/archive/2022/01/scarcity-crisis-college-housing-health-care/621221/\">A Simple Plan to Solve All of America’s Problems</a> บอกว่า “we need an abundance agenda”</p>\n<p>ไอเดียนี้ก่อรูปขึ้นมาจนกลายเป็นหนังสือที่ทั้งสองคนเขียนร่วมกันคือ Abundance วางขายในเดือนมีนาคม 2025</p>\n<p>ข้อเสนอของทั้งสองคนระบุชัดเจนว่า นักการเมืองของพรรคเดโมแครตต้องปรับตัว เลิกคิดเรื่องการจ่ายเงินชดเชย เลิกคิดเรื่องการออกกฎเกณฑ์มากมาย จนสุดท้ายทำไม่ได้จริง แล้วหันมาคิดเรื่อง outcome หรือผลลัพธ์ดีกว่า</p>\n<p>เราต้องการ outcome-oriented politics</p>\n<p>เราต้องการ outcomes over processes</p>\n<p>ทั้งสองคนยังชี้ว่าอเมริกายังสามารถสร้างอะไรบางอย่างได้นะ ถ้าตั้งใจกันจริงๆ ร่วมแรงร่วมใจกันจริงๆ</p>\n<p>ตัวอย่างที่ดีที่สุดคือ Operation Warp Speed ตอน COVID นั่นไง ที่รัฐบาล Trump ในปี 2020 อนุมัติแผนการนี้ มีเป้าหมายชัดเจนว่าต้องการอะไร (วัคซีนที่ได้ผลดีที่สุด กระจายให้กว้างที่สุด) ให้งบประมาณไม่อั้นกับภาคเอกชน ยกเว้นกฎระเบียบให้ทุกอย่าง เงื่อนไขการทดสอบของ FDA ถูกงดเว้นให้หมด แล้วในเวลาไม่ถึงปีเราก็ได้วัคซีน mRNA มากู้วิกฤตให้ชาวโลก ในราคา 0 ดอลลาร์ เพราะอเมริกาไม่คิดเงินค่าประดิษฐ์วัคซีนกับชาติไหนเลย</p>\n<p>น่าเสียดายว่ามาถึงตอนนี้ คนลืม Operation Warp Speed กันหมดแล้ว เดโมแครตไม่อยากพูดถึงเพราะเป็นผลงาน Trump แต่ที่ตลกคือ Trump เองก็ไม่อยากพูดถึง เพราะฝ่าย Trump ต่อต้านวัคซีน mRNA (ฮา)</p>\n<p>Klein และ Thompson ชี้ว่านี่คือทางออกของฝ่ายเสรีนิยม ของพรรคเดโมแครตในการกลับมายิ่งใหญ่ได้อีกครั้ง</p>\n<p>ในรายการสัมภาษณ์ของ Adam Conover ทั้งสองคนบอกว่ากฎเกณฑ์ของเดโมแครตมันเหมาะสมในยุคสมัยหนึ่ง ที่อเมริกาสร้างทุกอย่างเยอะไป แล้วผู้มีอำนาจมักสร้างแบบไม่ค่อยปรึกษาใคร สร้างผลกระทบให้กับคนเยอะ (เช่น <a href=\"https://en.wikipedia.org/wiki/Robert_Moses\">Robert Moses</a> ตำนานนักวางผังเมือง นักสร้างทางด่วนผู้ยิ่งใหญ่ของรัฐนิวยอร์ก ที่รื้อชุมชนคนดำเพื่อสร้างทางให้คนขาว) การมีกฎเกณฑ์เพื่อคุ้มครองคนมันเวิร์คในยุคนั้น แต่พอมาถึงยุคสมัยนี้มันไม่เวิร์คอีกต่อไปแล้ว</p>\n<p>เดโมแครตยุคใหม่ต้องแสดงให้ประชาชนเห็นว่า สร้างของได้ ทำงานแล้วออกมาเป็นผลลัพธ์ (หมายเหตุ: ข้อเสนอนี้ค่อนข้างคล้ายกับ <a href=\"https://markpeak.net/new-liberal-nationalism/\">Next Frontier ของ Ruy Teixeira</a> ที่บอกว่าเดโมแครตต้องย้อนคืนสู่ยุค FDR กอบกู้เศรษฐกิจด้วยการสร้าง และ JFK พาคนไปดวงจันทร์)</p>\n<p></p>\n<p>มีนักคิดมาจุดประกายไอเดียให้แล้ว ที่เหลือคงขึ้นกับว่านักการเมืองเดโมแครตยุคปัจจุบันจะตอบรับแค่ไหน</p>\n<p>ในรายการ The Daily Show พิธีกร Jordan Klepper ตั้งคำถามว่านี่คือแผนแม่บทของเดโมแครต แบบเดียวกับ <a href=\"https://en.wikipedia.org/wiki/Project_2025\">Project 2025</a> ของรีพับลิกันไหม ซึ่ง Ritchie Torres ส.ส. พรรคเดโมแครตของรัฐนิวยอร์ก โพสต์ภาพปกหนังสือเล่มนี้เป็นคำตอบ</p>\n<blockquote>\n<p>I have an idea. <a href=\"https://t.co/kxZVeJnCV7\">https://t.co/kxZVeJnCV7</a> <a href=\"https://t.co/43QAWOUITr\">pic.twitter.com/43QAWOUITr</a></p>\n<p>— Rep. Ritchie Torres (@RepRitchie) <a href=\"https://twitter.com/RepRitchie/status/1900240072466649554?ref_src=twsrc%5Etfw\">March 13, 2025</a></p></blockquote>\n<p></p>\n<p>หลังมานั่งติดตามเรื่อง Abundance ได้สักพัก ผมมีไอเดียคร่าวๆ ดังนี้</p>\n<p>จีนในตอนนี้ น่าจะเป็นตัวอย่างที่ดีของ Abundance คือสินค้าทุกอย่างผลิตมาจนล้นเกิน ซึ่งเป็นปัญหาด้านกลับอีกแบบหนึ่งที่ต้องดูว่าจะแก้อย่างไร</p>\n<p>ส่วนไทยเรา ปัญหาอาจไม่ตรงกันซะทีเดียวแต่ก็มีบางส่วนที่ทับซ้อน ปัญหาหลักของไทยคือการคอร์รัปชันที่ทำให้กลไกรัฐไม่ทำงานอย่างที่ควรจะเป็น เงินและทรัพยากรรั่วไหลออกไปนอกระบบเยอะมาก (ซึ่งเป็นคนละปัญหากับอเมริกา) แต่ส่วนที่เหมือนกันคือ ในระบบราชการเองก็เจอปัญหา scarcity จากกฎเกณฑ์ที่เยอะแยะเต็มไปหมด จนแทบสร้างอะไรไม่ได้อีกเหมือนกัน ในขณะที่เราเห็นข่าวเก้าอี้ผู้บริหารตัวละแสน เราก็เห็นข่าวบุคลากรการแพทย์ทำงานหนักเจียนตาย แต่ค่าตอบแทนตกเบิกอยู่ตลอดเวลา</p>\n<p>คนที่นิยามประเทศไทยตอนนี้ได้เห็นภาพชัดเจนที่สุดคือ <a href=\"https://www.facebook.com/share/p/1ZAHNtFkvj/\">คุณพัชรแห่งวง iHearband ที่บอกว่า</a> ประเทศไทยเหมือนถนนที่สร้างลูกระนาด เนินเบรกรถ เอาไว้เพื่อชะลอไม่ให้รถวิ่งเร็วเกินไป แต่มันกลับทำให้คนขับรถดีๆ ทุกคนเจอปัญหาใช้ถนนได้ไม่เต็มประสิทธิภาพ รถพังก่อน ในขณะที่คนขับรถไม่ดีก็เล่นนอกระบบ จ่ายเงินเอารถขึ้นไปวิ่งบนฟุตบาทแทน กลายเป็นว่าเนินเบรกรถแก้ปัญหาอะไรไม่ได้เลย แถมสร้างปัญหาเพิ่มอีกต่างหาก</p>\n<p>สิ่งที่ประเทศไทยต้องทำคือแก้สองเรื่องพร้อมกันไป คอร์รัปชัน ฉ้อราษฎร์บังหลวงก็ต้องปราบปราม (คุณอุ้ย ธีรภัทร <a href=\"https://www.facebook.com/share/p/1Dr65qXGRJ/\">เขียนไว้ดีมาก</a>แล้ว)</p>\n<p>ส่วนเรื่องในระบบที่เป็นปัญหา scarcity ก็ต้องเข้ามาจัดการให้มีประสิทธิภาพ คล่องตัว ลื่นไหล และสามารถสร้างผลงานจับต้องได้ มาบริการให้กับประชาชนอย่างทั่วถึง สมกับชื่อ abundance นั่นเอง</p>\n<p>นั่นถึงจะเป็น <a href=\"https://markpeak.net/make-thailand-great-again/\">Make Thailand Great Again</a> อย่างแท้จริง</p>The post <a href=\"https://markpeak.net/abundance-vs-scarcity/\">Abundance vs Scarcity</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"71689575e84d9c5f6919ac79ce294893a2e4e50a1751e055de2738b171d0d6d8","category":"Thai"}
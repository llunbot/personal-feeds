{"title":"ซีอีโอ Nothing เผย กำลังสำรวจแนวทางพัฒนาระบบปฏิบัติการของตัวเอง","link":"https://www.blognone.com/node/142935","date":1730723591000,"content":"<div><div><div><p>Carl Pei ผู้ก่อตั้งและซีอีโอของ Nothing ไปพูดที่งานสัมมนา TechCrunch Disrupt 2024 โดยบอกว่า Nothing \"อาจ\" พัฒนาระบบปฏิบัติการของตัวเองขึ้นมาใหม่</p>\n<p>Pei บอกว่าบริษัทกำลังสำรวจหาความเป็นไปได้ว่า Nothing OS ที่แท้จริง (ไม่ใช่ Android เวอร์ชันปรับแต่ง) ควรเป็นเช่นไร เขาบอกว่าสมาร์ทโฟนเป็นอุปกรณ์ที่สำคัญที่สุด ที่ทำให้คนเข้าถึงข้อมูลต่างๆ ได้ ตอนนี้บริษัทจึงกำลังคิดว่าควรไปอย่างไรต่อ และอาจต้องสร้างระบบปฏิบัติการขึ้นมาเองด้วย</p>\n<p>เขาบอกว่า Nothing สร้างฮาร์ดแวร์ขึ้นมาได้สำเร็จแล้ว ขั้นต่อไปคือการสร้างซอฟต์แวร์ ซึ่งจะเปลี่ยนวิธีใช้งานอุปกรณ์พกพาไปจากเดิมได้ อีกทั้งยังช่วยสร้างโมเดลธุรกิจใหม่ๆ ด้วย เขาชี้ว่าการเป็นบริษัทฮาร์ดแวร์อย่างเดียวมีต้นทุนสูง ส่วนต่างกำไรต่ำ มีความเสี่ยงสูง หากมีรายได้ฝั่งซอฟต์แวร์เข้ามาก็จะช่วยได้ทั้งทางธุรกิจ และช่วยให้ลูกค้าพึงพอใจมากขึ้น</p>\n<p>Pei เล่าแนวทางว่า Nothing จะไม่ลงไปสร้างส่วนฐานรากของระบบปฏิบัติการ ไดรเวอร์ ส่วนติดต่อฮาร์ดแวร์ เคอร์เนล ขึ้นมาใหม่ แต่จะสร้างนวัตกรรมในฝั่งส่วนติดต่อผู้ใช้ ซึ่งไม่ได้เปลี่ยนแปลงใหญ่มานานเกิน 40 ปีแล้ว</p>\n<p>ที่มา - <a href=\"https://techcrunch.com/2024/10/31/carl-pei-says-nothing-could-build-its-own-operating-system/\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/3676893845f883dc7585e6fd4a0b7021.jpg\" /></p>\n</div></div></div><div><div>Topics: </div><div><div><a href=\"/topics/nothing\">Nothing</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c99574a26732970336893c1c6307fb1b14d618f7265d373ef1dd3d5ff79b09db","category":"Thai"}
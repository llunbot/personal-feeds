{"title":"ผู้สร้าง Yuzu Emulator ยกเลิกการพัฒนาพร้อมจ่ายเงินชดเชย Nintendo จำนวน 2.4 ล้านดอลลาร์","link":"https://www.blognone.com/node/138539","date":1709616435000,"content":"<div><div><div><p>เมื่อสัปดาห์ก่อน <a href=\"https://www.blognone.com/node/138439\">Nintendo ประกาศยื่นฟ้อง Tropic Haze</a> ผู้สร้าง Yuzu โปรแกรม Emulator ของ Nintendo Switch และ Citra ของ Nintendo 3DS ล่าสุดทาง Tropic Haze ออกมาประกาศว่าจะเลิกพัฒนา และปิดช่องทางดาวน์โหลดของ Emulator ที่ทีมงานพัฒนา โดยจะชดเชยเงินจำนวน 2,400,000 ดอลลาร์สหรัฐให้กับ Nintendo</p>\n<p>Tropic Haze แถลงผ่านเว็บไซต์ของ Yuzu ว่าทีมงานต่อต้านการละเมิดลิขสิทธิ์มาตลอด เริ่มโปรเจ็กต์นี้ด้วยความสุจริตใจ แต่โปรแกรมของทีมงานกลับหลีกเลี่ยงมาตรการการป้องกันทางเทคโนโลยีของ Nintendo ทำให้ผู้ใช้งานสามารถเล่นเกมจาก Nintendo บนอุปกรณ์อื่น ๆ ที่ Nintendo ไม่ยินยอมได้ ส่งผลให้เกิดการเล่นเกมผิดลิขสิทธิ์เป็นที่แพร่หลายมากขึ้นไปด้วย สิ่งที่ทีมงานรู้สึกผิดหวังที่สุดคือมีผู้ใช้งานนำ Yuzu ไปใช้เล่นเกมที่หลุดออกมาก่อนเกมวางจำหน่าย และทำลายประสบการณ์การเล่นเกมของผู้ที่ซื้อเกมมาอย่างถูกต้อง</p>\n<p>ทีมงานจึงตัดสินใจไม่พัฒนาโปรแกรมต่อ โดยจะถอดถอนโค้ดของโปรแกรมออกจากเว็บไซต์ ปิดบัญชี Patreon และเซิร์ฟเวอร์ Discord และจะปิดเว็บไซต์ ทีมงานหวังว่าสิ่งที่ทีมงานทำในครั้งนี้จะเป็นก้าวเล็ก ๆ เพื่อหยุดยั้งการเล่นเกมแบบผิดลิขสิทธิ์</p>\n<p>Tropic Haze ยอมมอบชื่อโดเมน yuzu-emu.org ให้กับ Nintendo โดยตกลงที่จะลบสำเนาของ Yuzu ที่รวมถึงเครื่องมือใช้สำหรับการพัฒนา Emulator เช่น TegraRcmGUI, Hekate, Atmosphère, Lockpick_RCM, NDDumpTool, nxDumpFuse และ TegraExplorer แล้วส่งมอบอุปกรณ์ที่ใช้หลบเลี่ยงการป้องกันการละเมิดลิขสิทธิ์ และเครื่องเกมที่ถูกดัดแปลงให้กับ Nintendo นอกจากนี้ยังตกลงที่จะไม่ลบหลักฐานอื่น ๆ ที่ละเมิดสิทธิ์ IP ของ Nintendo โดยล่าสุดซอร์สโค้ดของ Yuzu และ Citra ถูกเอาออกไปจาก GitHub แล้ว</p>\n<p><img src=\"https://www.blognone.com/sites/default/files/externals/3155153fee2306d2282c1c98d989b4b7.png\" /></p>\n<p>ที่มา - <a href=\"http://yuzu-emu.org/\">Yuzu</a> via <a href=\"https://www.theverge.com/2024/3/4/24090357/nintendo-yuzu-emulator-lawsuit-settlement\">The Verge</a></p>\n</div></div></div><div><div>Topics: </div><div><div><a href=\"/topics/nintendo-switch\">Nintendo Switch</a></div><div><a href=\"/topics/nintendo-3ds\">Nintendo 3DS</a></div><div><a href=\"/topics/nintendo\">Nintendo</a></div><div><a href=\"/topics/emulator\">Emulator</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c45a7ae9d0ea4c6e641122f97aa5e89eb11e4d9cec6b7b6a81f76d024594807e","category":"Thai"}
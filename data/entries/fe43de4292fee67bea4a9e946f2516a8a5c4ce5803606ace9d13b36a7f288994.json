{"title":"ศาลอุทธรณ์ปฏิเสธ FTC ขอต่อเวลายับยั้งดีล เปิดทางไมโครซอฟท์ปิดดีล Activision Blizzard","link":"https://www.blognone.com/node/134844","date":1689388378000,"content":"<div><div><div><p>ดีลไมโครซอฟท์ซื้อกิจการ Activision Blizzard มาถึงจุดเปลี่ยนสำคัญอีกรอบ เพราะอุปสรรคของการปิดดีลในสหรัฐอเมริกากำลังจะหมดไป</p>\n<p>ต้องย้อนความว่าเมื่อปลายปี 2022 <a href=\"https://www.blognone.com/node/131791\">FTC หรือคณะกรรมการการค้าของสหรัฐ มีมติขวางดีลไมโครซอฟท์ซื้อ Activision Blizzard</a> โดยขอให้<a href=\"https://www.blognone.com/node/134345\">ศาลมีคำสั่งยับยั้งดีลชั่วคราว</a> จนกว่าศาลจะมีคำตัดสิน ซึ่งคำสั่งชั่วคราวจะสิ้นสุดในวันที่ 14 กรกฎาคม 2023 (นับถึงเที่ยงคืนตามเวลาสหรัฐ)</p>\n<p>เมื่อสัปดาห์ที่แล้ว <a href=\"https://www.blognone.com/node/134787\">ศาลชั้นต้นตัดสินให้ FTC แพ้คดี ไม่เห็นชอบกับคำขอให้ระงับดีลถาวร</a> หลังจากนั้น <a href=\"https://www.blognone.com/node/134807\">FTC ยื่นอุทธรณ์</a> พร้อมขอให้ศาลอุทธรณ์สั่งขยายเวลาคำสั่งยับยั้งดีลชั่วคราวต่อไป เพื่อไม่ให้ไมโครซอฟท์ปิดดีลได้จนกว่าคดีในศาลอุทธรณ์จะสิ้นสุดลง</p>\n<p>ล่าสุดศาลอุทธรณ์ปฏิเสธคำขอขยายเวลาของ FTC เรียบร้อยแล้ว แปลว่าในทางทฤษฎี ไมโครซอฟท์สามารถ \"ปิดดีล\" ซื้อกิจการได้ (เพราะไม่มีอะไรห้าม) หลังคำสั่งยับยั้งของศาลชั้นต้นหมดอายุลง (ส่วนคดีในศาลอุทธรณ์ก็เข้ากระบวนการกันต่อไป ซึ่งใช้เวลาอีกสักระยะหนึ่ง)</p>\n<p>ในทางปฏิบัติแล้ว ไมโครซอฟท์ยังมีคดีค้างกับ CMA หน่วยงานกำกับดูแลของสหราชอาณาจักรอยู่อีกแห่ง สถานะล่าสุดคือ <a href=\"https://www.blognone.com/node/134800\">ไมโครซอฟท์ตกลงกับ CMA แล้วว่าจะขอปรับแก้เงื่อนไขการซื้อกิจการ Activision Blizzard</a> แล้วส่งให้ CMA อนุมัติใหม่อีกครั้ง ซึ่งไมโครซอฟท์น่าจะยื่นข้อเสนอใหม่ให้ CMA ในสัปดาห์หน้า</p>\n<p>ที่มา - <a href=\"https://www.theverge.com/2023/7/14/23794707/microsoft-activision-blizzard-ftc-acquisition-appeal-loses\">The Verge</a>, ภาพจาก <a href=\"https://www.activisionblizzard.com/content/atvi/activisionblizzard/ab-touchui/ab/web/en/news-views/2021/01/a-day-in-the-life-blizzard-cinematics.html\">Activision Blizzard</a></p>\n<p><img alt=\"No Description\" src=\"https://www.blognone.com/sites/default/files/externals/235d53f875bc6060d2de8c307a1b2641.jpg\" /></p>\n</div></div></div><div><div>Topics: </div><div><div><a href=\"/topics/ftc\">FTC</a></div><div><a href=\"/topics/activision-blizzard\">Activision Blizzard</a></div><div><a href=\"/topics/microsoft\">Microsoft</a></div><div><a href=\"/topics/lawsuits\">Lawsuits</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fe43de4292fee67bea4a9e946f2516a8a5c4ce5803606ace9d13b36a7f288994","category":"Thai"}
{"title":"อีเมลในอดีตเผย Mark Zuckerberg กลัว Instagram ที่มาแรง และกลัวคู่แข่งซื้อกิจการ เลยชิงเสนอซื้อก่อน","link":"https://www.blognone.com/node/145952","date":1745117939000,"content":"<div><div><div><p><a href=\"https://www.blognone.com/node/145850\">การไต่สวน</a>ในคดีที่คณะกรรมการการค้าของสหรัฐ หรือ FTC <a href=\"https://www.blognone.com/node/120043\">ฟ้อง Meta ข้อหาผูกขาดตลาดโซเชียลเน็ตเวิร์ก</a> ซึ่งเริ่มต้นในสัปดาห์ที่ผ่านมา มีเป้าหมายให้ Meta ต้องขายกิจการ Instagram และ WhatsApp ออกมา จึงทำให้ทนายของ FTC พยายามเน้นประเด็นในตอนที่ Meta หรือ Facebook เวลานั้น ซื้อกิจการ <a href=\"https://www.blognone.com/node/31485\">Instagram</a> และ <a href=\"https://www.blognone.com/node/53559\">WhatsApp</a> ว่าทำเพื่อรักษาการผูกขาดความเป็นผู้นำธุรกิจโซเชียลเน็ตเวิร์กเอาไว้</p>\n<p>FTC นำอีเมลภายใน Facebook ช่วงปี 2011-2012 ซึ่งมีความเห็นของ Mark Zuckerberg ซีอีโอ เกี่ยวกับ Instagram เพื่อสะท้อนมุมมองว่า Facebook มอง Instagram เวลานั้นว่ามาแรงมาก จึงต้องการซื้อกิจการเข้ามา หรือหาทางกำจัดให้ได้ สอดคล้องกับที่ FTC พยายามชี้ว่า Facebook ต้องการลดการแข่งขัน</p>\n<p>TechCrunch รวบรวมเนื้อหาบางส่วนในอีเมลที่ถูกนำเสนอ ช่วงแรกเป็นประเด็นที่ Zuckerberg กังวลว่า Instagram มาแรงเกินไป</p>\n<ul>\n<li>\"Instagram เติบโตเร็วมาก 4 เดือน มีผู้ใช้งาน 2 ล้าน รูปอัปโหลดวันละ 30k\"</li>\n<li>\"ถ้า Instagram ยังทำได้ดีในตลาด Mobile ต่อเนื่อง หรือ Google ซื้อกิจการไป จะเข้ามาเบียดพื้นที่ Facebook ง่ายขึ้น อัตราโตตอนนี้คือสองเท่าของเรา\"</li>\n</ul>\n<p>จากนั้นเป็นอีเมลไอเดียซื้อกิจการ Instagram เข้ามา แล้วทำอะไรสักอย่าง</p>\n<ul>\n<li>\"หรือเราควรซื้อ Instagram เข้ามา ต่อให้แพง 500 ล้านดอลลาร์ เพราะตอนนี้เขามีสองอย่างที่เราไม่มี กล้องดี และเป็นโซเชียลที่เน้นแชร์รูป\"</li>\n<li>\"สมมติฐานเราคงผิด จริง ๆ คนต้องการถ่ายรูปที่สวย แต่ไม่ได้อยากโพสต์ลง FB เราต้องพิจารณาซื้อกิจการแล้ว\"</li>\n<li>\"ผมคิดเราควรปล่อย Instagram ทำงานต่อไป แค่อย่าไปเพิ่มฟีเจอร์ใหม่ นำการพัฒนานั้นกลับมาที่แพลตฟอร์มเรา เช่น ฟีเจอร์กล้องให้อยู่ใน Facebook เมื่อเราไม่ปิดแอป Instagram คนก็จะไม่ด่าเรา ขอแค่อย่าสร้างพื้นที่ให้เกิดคู่แข่งหน้าใหม่เข้ามา\"</li>\n<li>\"มุมมองที่เราต้องคิดตอนซื้อกิจการ คือจริง ๆ เราซื้อเวลา ให้ดูว่าพอซื้อไปแล้ว อีก 1 ปี จะมีใครทำสิ่งคล้ายกันมาแข่งได้อีกหรือไม่ เราสามารถรวมแอปนั้นมาอยู่กับแพลตฟอร์มเราให้แข็งแกร่งขึ้นได้หรือไม่\"</li>\n</ul>\n<p>ในอีเมลยังเผยว่านอกจาก Instagram แล้ว มีอีกหลายแอปที่ Facebook สนใจซื้อกิจการ เช่น Path, Pinterest, Evernote, Foursquare</p>\n<p>ที่มา: <a href=\"https://techcrunch.com/2025/04/19/read-what-mark-zuckerberg-and-facebook-execs-said-about-instagram-before-buying-it/\">TechCrunch</a></p>\n<p><img src=\"https://www.blognone.com/sites/default/files/externals/4a20400acd42349656b29b4d3857c949.png\" alt=\"\" /></p>\n</div></div></div><div><div>Topics: </div><div><div><a href=\"/topics/instagram\">Instagram</a></div><div><a href=\"/topics/facebook\">Facebook</a></div><div><a href=\"/topics/meta\">Meta</a></div><div><a href=\"/topics/ftc\">FTC</a></div><div><a href=\"/topics/lawsuits\">Lawsuits</a></div><div><a href=\"/topics/mark-zuckerberg\">Mark Zuckerberg</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e3f4dc27e3a0d29fddfe036368215d529bc0cc5e60bdaf7fcd7cd2a69e4e67ab","category":"Thai"}
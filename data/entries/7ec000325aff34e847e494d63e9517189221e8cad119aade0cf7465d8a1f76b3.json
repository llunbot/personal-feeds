{"title":"Matt Mullenweg เผยเจรจากับ WP Engine มานาน 18 เดือน, ยินดีกลับไปเจรจาใหม่ แต่ดีลไม่ดีเท่าเดิมแล้ว","link":"https://www.blognone.com/node/142902","date":1730519634000,"content":"<div><div><div><p>Matt Mullenweg ผู้ก่อตั้งและซีอีโอของ Automattic ให้สัมภาษณ์กับ CIO.com เผยถึง<a href=\"https://www.blognone.com/node/142352\">คดีความกับ WP Engine</a> ที่ Automattic เรียกร้องให้ WP Engine จ่ายส่วนแบ่งรายได้ 8% หรือคิดเป็นเงิน 32 ล้านดอลลาร์กลับมาช่วยพัฒนา WordPress</p>\n<p>Mullenweg เปิดเผยว่าเขาเจรจากับ WP Engine มานาน 18 เดือนแต่ไม่เป็นผล ทำให้เขาโกรธมาก เขามองว่าถ้า WP Engine ยอมทำตามดีๆ แต่แรกก็ไม่ต้องจ่ายเงินมากถึง 32 ล้านดอลลาร์ มันควรจะเป็นเรื่องง่ายๆ ด้วยซ้ำ เขาบอกว่ายินดีกลับเข้าสู่โต๊ะเจรจา แต่ก็เตือนว่าข้อเสนอจะไม่ดีเท่ากับที่เขาเคยเสนอให้ในเดือนมิถุนายนหรือกันยายน</p>\n<p>Mullenweg ยังบอกว่าตอนนี้ WP Engine เสียลูกค้าออกไปเรื่อยๆ จึงออกมาโจมตีเขาและ WordPress.com ตลอดเวลา สถานการณ์แบบนี้ทำให้อำนาจต่อรองของฝั่งเขาเพิ่มขึ้นเรื่อยๆ</p>\n<p>แหล่งข่าวของ CIO.com บอกว่า Silver Lake บริษัทลงทุนเจ้าของ WP Engine กำลังหาโอกาสขาย WP Engine ออกไปให้บริษัทลงทุนอื่น แต่ยังไม่สำเร็จ โดยธุรกิจของ WP Engine มีตัวเลขผู้ใช้งานและรายได้ดี แต่มีข้อเสียคือไม่มีทรัพย์สินทางปัญญา (หมายถึงตัวระบบ WordPress) เป็นของตัวเอง ดังนั้น Silver Lake กำลังพยายามรีดตัวเลขของ WP Engine ให้มากที่สุดเท่าที่ทำได้ และเป็นเหตุว่าทำไมถึงไม่ยอมจ่ายเงินให้โครงการ WordPress</p>\n<p>ที่มา - <a href=\"https://www.cio.com/article/3596491/as-the-wordpress-saga-continues-cios-need-to-figure-out-what-it-might-mean-for-all-open-source.html\">CIO.com</a></p>\n<p><img alt=\"No Description\" src=\"https://www.blognone.com/sites/default/files/externals/b356c2c6cbcf9799f3f329967afe2dc6.jpg\" /></p>\n<p>ภาพจาก <a href=\"https://x.com/WordPress/status/1766364570002612600/photo/1\">@WordPress</a></p>\n</div></div></div><div><div>Topics: </div><div><div><a href=\"/topics/wordpress\">WordPress</a></div><div><a href=\"/topics/automattic\">Automattic</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7ec000325aff34e847e494d63e9517189221e8cad119aade0cf7465d8a1f76b3","category":"Thai"}
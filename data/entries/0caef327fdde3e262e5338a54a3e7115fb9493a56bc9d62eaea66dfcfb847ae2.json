{"title":"รีวิว ROG Phone 7 โทรศัพท์ตัวแรง ขวัญใจเกมเมอร์สายมือถือตัวต่อไป ?","link":"https://www.blognone.com/node/134761","date":1688993597000,"content":"<div><div><div><p>ระยะหลังแบรนด์สมาร์ทโฟนของ ASUS ที่ทำตลาดในประเทศไทย จะเหลือแค่สายเกมมิ่ง ROG Phone แค่รุ่นเดียวแล้ว และเลิกขาย ZenFone มาตั้งแต่ราวปี 2019-2020</p>\n<p>ที่น่าสนใจคือ ปัจจุบันสมาร์ทโฟนตัวท็อปๆ มีให้เลือกกันหลากหลาย แล้วสมาร์ทโฟนที่เจาะเกมมิ่งโดยตรงอย่าง ROG Phone 7 จะมีความโดดเด่นหรือน่าสนใจเหนือสมาร์ทโฟนปกติอย่างไร บทความรีวิวนี้จะพาไปหาคำตอบ</p>\n<p><em>หมายเหตุ รีวิวนี้ Blognone ไม่ใช่บทความที่ได้รับการสนับสนุน แต่ได้รับเครื่องจาก ASUS มาทดสอบ</em></p>\n<p><img alt=\"No Description\" src=\"https://www.blognone.com/sites/default/files/externals/9efd4e8e4dc95b58aeaa890812bc068f.jpg\" /></p>\n<p>สำหรับ <strong>ROG Phone 7</strong> มีสเปคคร่าว ๆ ดังนี้</p>\n<ul>\n<li>หน้าจอ Samsung AMOLED ขนาด 6.78 นิ้ว ความถี่ 165Hz ความละเอียด FHD+</li>\n<li>ความสว่าง 1500 nit</li>\n<li>อัตราการตอบสนองต่อการกด 720Hz</li>\n<li>น้ำหนัก 239 กรัม</li>\n<li>มาตรฐานการป้องกันน้ำ IP54</li>\n<li>กล้องหลักความละเอียด 50MP ใช้เซนเซอร์ IMX766 จากโซนี่</li>\n<li>กล้อง Marco ความระเอียด 5MP</li>\n<li>กล้องเลนส์ Wide ความละเอียด 13MP</li>\n<li>กล้องหน้าความละเอียด 32MP</li>\n<li>รองรับ 2 ซิม</li>\n<li>ระบบปฏิบัติการ Android 13 ครอบด้วย ROG UI แบบใหม่</li>\n<li>ใช้ชิป Snapdragon 8 Gen 2</li>\n<li>แรม 16GB แบบ LPDDR5X</li>\n<li>ความจุเครื่อง 512GB แบบ UFS4.0</li>\n<li>แบตเตอรี่ความจุ 6,000 mAh รองรับชาร์จไว 65W และ Bypass Charging</li>\n<li>รองรับ Bluetooth 5.3 และ WiFi7</li>\n<li>รองรับระบบเสียงแบบ Hi-Res ถึง 384kHz และ 32bit สำหรับช่องเสียบหูฟัง 3.5มม.</li>\n<li>มีช่องเสียบหูฟัง 3.5มม.</li>\n<li>AirTrigger 2 ปุ่ม สำหรับการควบคุม L/R ที่ใช้เซนเซอร์แบบ Ultrasonic ที่เลือกการใช้งานได้ถึง 9 แบบ</li>\n<li>ระบบระบายความร้อน GameCool 7</li>\n<li>ช่องเสียบ USB-C 2 รู</li>\n<li>รองรับอุปกรณ์เสริม AeroActive Cooler 7 ที่เป็นทั้งพัดลม, ลำโพงซับวูฟเฟอร์ และปุ่ม Trigger อีก 4 ปุ่มในตัวเดียว</li>\n</ul>\n<p>ว่ากันด้วยเรื่องหน้าจอ โดยรวมเป็นหน้าจอที่มีคุณภาพดีมากสีสันสดใสตามสไตล์ AMOLED แต่จุดเด่นของหน้าจอเครื่องนี้คืออัตราการสนองต่อการกดที่การสัมผัสลงบนหน้าจอให้ความรู้สึกว่าค่อนข้างที่จะติดจอ แตะปุ๊ปมาปั๊ปเข้ามือมาก ๆ บวกกับความถี่สูงสุด 165Hz ก็ทำให้ลื่นเข้าไปอีก แต่ส่วนตัวก็ยังแอบคิดว่า 120Hz ถือว่าเพียงพอสำหรับการใช้งานในชีวิตประจำวันแล้ว และอีกข้อดีคือจอของ ROG Phone 7 จะเว้นส่วนบนล่างเล็กน้อยทำให้ไม่มี Notch มาขวางให้กวนใจเวลาเล่นเกม</p>\n<p><img alt=\"No Description\" src=\"https://www.blognone.com/sites/default/files/externals/e8f234d126772efaa96908471e4ed870.jpg\" /></p>\n<p>ด้านการจับถือในกิริยาบทต่าง ๆ ผู้รีวิวมองว่าตัวเครื่องออกแบบมาให้เน้นจับเล่นในแนวนอนมากกว่า เพราะการเล่นแบบแนวนอนค่อนข้างเข้ามือได้ดี แต่ในส่วนแนวตั้งต้องปรับตัวพอควรไม่สามารถใช้งานแบบมือเดียวได้เต็มอัตรานัก ยกตัวอย่าง เช่น การเอือมนิ้วไปลากแถบการแจ้งเตือนลงมา ไม่สามารถทำได้โดยใช้มือข้างเดียว จำเป็นต้องใช้อีกมือมาช่วยกด เนื่องระดับความสูงของหน้าจอทำให้นิ้วโป้งไม่สามารถเอือมถึง</p>\n<p>ในด้าน UX/UI ของเครื่องมองเผิน ๆ อาจจะเหมือนกับมือถือ Android ทั่วไป แต่พอผู้รีวิวได้ใช้งานจริงแล้วพบว่าต้องปรับตัวนิดหน่อยครับ ด้วยความที่เป็น ROG UI แบบใหม่ ทำให้การจัดวางต่าง ๆ ไม่เหมือนกับ Android รุ่นอื่นๆ ทำให้หาอะไรไม่เจอในช่วงแรกของการใช้งานอยู่ประมาณหนึ่ง อย่างการหา setting ของเครื่อง จำเป็นต้องลาก App Drewer ขึ้นมาเพื่อไล่หา Setting เนื่องจากในหน้า Home Screen ไม่มี Setting ตรงจุดนี้เข้าใจว่ามี Armoury Crate มาเพื่อให้ใช้งานง่าย แต่ผู้รีวิวยังรู้สึกว่าไม่เพียงพอต่อการใช้งานอยู่ดี</p>\n<p><img alt=\"No Description\" src=\"https://www.blognone.com/sites/default/files/externals/ff174c3dcd56ae06adee4db680e8c593.jpg\" /></p>\n<p>ประสิทธิภาพการใช้งานโดยรวมของตัวเครื่อง จากการ Benchmark ทั้งในแอป Geekbench 6 และ 3D Mark Wildlife ก็ให้ผลที่ค่อนข้างน่าประทับใจ เริ่มจากตัว Geekbench 6 นั้น ROG Phone 7 ทำคะแนน CPU แบบ Single Core ไปได้ 1920 ส่วน Multi-Core ทำคะแนนไปได้ 5633 ก็ถือว่าน่าจะแรงที่สุดในฝั่งมือถือ Android ณ ตอนนี้แล้ว ตัวที่แรงที่สุดในมีในฐานข้อมูลของ Geekbench 6 ในฝั่งของ Single Core คือ Samsung Galaxy S23 Ultra ที่ 1872 คะแนน ส่วน Multi Core คือ Vivo X90 Pro+ ได้ 5143 คะแนน ซึ่งถือว่าเป็นรอง ROG Phone 7 ทั้งคู่</p>\n<p>ส่วนอีกแอปอย่าง 3DMark Wildlife ที่วัดประสิทธิภาพในด้าน GPU เป็นหลัก ผู้รีวิวนำ iPhone 14 Pro ที่เป็นของส่วนตัวมาเปรียบเทียบซึ่งผลปรากฎออกมาว่าประสิทธิภาพของ ROG Phone 7 ทิ้งห่าง iPhone 14 Pro อยู่พอควร โดยฝั่ง iPhone 14 Pro ทำคะแนนไปได้ที 3248 คะแนน อัตราเฟรมเรตค่าเฉลี่ยอยู่ 11 ถึง 24fps ส่วน ROG Phone 7 ทำคะแนนระดับ Maxed Out และอัตราเฟรมเรตค่าเฉลี่ยอยู่ที่ 43 ถึง 104fps</p>\n<p><img alt=\"No Description\" src=\"https://www.blognone.com/sites/default/files/externals/cdd7d13af7a93971dbcdfa7638243336.jpg\" /></p>\n<p>ด้านการใช้งานจริง ทางผู้รีวิวได้ทดสอบกับเกมที่ใช้กราฟิกค่อนข้างหนักอย่าง Genshin Impact และ Diablo Immotal ซึ่งผลลัพท์ออกมาอยุ่ในเกณท์ที่น่าพอใจในระดับหนึ่งครับ Genshin Impact สามารถเล่นได้ใน 60fps แบบลื่น ๆ ได้สบาย ๆ แม้แต่ในการตั้งค่าตัวเกมจะเตือนว่า Over ไปแล้วก็ตาม แต่กลับมามีข้อสังเกตในเกม Diablo Immotal ที่จะกระตุกนิด ๆ ในช่วงก่อนเจอมอนสเตอร์ หรือออกท่าที่มีเอฟเฟคเยอะ ๆ เป็นบางครั้ง</p>\n<p><img alt=\"No Description\" src=\"https://www.blognone.com/sites/default/files/externals/7184109f263ab6f5384e1978f22b11d3.jpg\" /></p>\n<p>ในด้านการระบายความร้อนเมื่อเล่นเกมไปพักนึงตัวเครื่องจะเริ่มอุ่น ๆ ขึ้นมาแต่ไม่ถึงกับเป็นการร้อนลวกมือ หรือเครื่องเกิดการโอเวอร์ฮีทแต่อย่างใด แต่ถ้าติดตัวอุปกรณ์เสริมอย่าง AeroActive Cooler 7 คงจะช่วยเรื่องความร้อนได้มาก</p>\n<p>และพอไม่มี AeroActive Cooler 7 มาให้ลองใช้ เราก็ได้ประโยชน์เพิ่มขึ้นมาอีกหนึ่งอย่างครับ นั่นคือเราสามาถใช้ช่องต่อ AeroActive Cooler 7 เป็นที่เสียบชาร์จไประหว่างเล่นได้ ตรงนี้ตอบโจทย์การเล่นแบบแนวนอนในมือถือมาก ทำให้จับมือถือได้เต็มไม้เต็มมือขึ้นด้วย</p>\n<p>อีกจุดที่ต้องพูดถึงคือลำโพง ตัว ROG Phone 7 ให้เสียงผ่านลำโพงออกมาค่อนข้างชัด และได้มิติที่ดีมาก ๆ ถ้าเล่นอยู่ในห้องตัวเองน่าจะได้อรรถรสจนไม่ต้องเสียบหูฟังได้เลย หรือเอาไว้เปิดเพลงในวงเพื่อนฝูงก็เสียงดังฟังชัด ไม่โดนกลบ</p>\n<p>ข้อดี</p>\n<ul>\n<li>ตัวเครื่องออกแบบมาให้จับแนวนอนได้ถนัดมือมาก ๆ</li>\n<li>ประสิทธิภาพไม่ตกแม้เล่นเกมเป็นเวลานาน ๆ</li>\n<li>มีรู USB-C ให้ 2 รูทำให้สะดวกในการเล่นไปชาร์จไปทั้งแบบแนวนอน และตั้ง</li>\n<li>หน้าจอลื่นไหล 165Hz และอัตราการตอบสนองต่อการกด 720Hz</li>\n<li>ลำโพงดังสะใจ</li>\n</ul>\n<p>ข้อสังเกต</p>\n<ul>\n<li>ตัวเครื่องใช้งานแบบแนวตั้งไม่ค่อยเข้ามือเท่าไหร่</li>\n<li>UX/UI ที่ครอบมากับเครื่องต้องเรียนรู้ใช้งานเพิ่มขึ้นนิดหน่อย</li>\n<li>กล้องของตัวเครื่องอยู่ระดับที่พอใช้แต่ไม่ได้โดดเด่นแต่อย่างใด</li>\n</ul>\n<p><img alt=\"No Description\" src=\"https://www.blognone.com/sites/default/files/externals/2aca531810605d73582b7c1520c3433c.jpg\" /></p>\n<p>โดยสรุปคือถ้าผู้ใช้งานมองหาโทรศัพท์ที่เน้นการเล่นเกมบนมือถือ ROG Phone 7 น่าจะเป็นอีกหนึ่งตัวเลือกที่ตอบโจทย์ในด้านการเล่นเกมบนมือถือ เพราะประสบการณ์ดีกว่า ไม่ว่าจะจากความลื่นของจอ ประสิทธิภาพของฮาร์ดแวร์และซอฟต์แวร์รวมกัน รวมถึงเล่นต่อเนื่องได้นานกว่า ที่สมาร์ทโฟนไม่ว่าจะแอนดรอยด์หรือ iPhone ปกติอาจจะสู้ไม่ได้ ในราคาที่ไม่หนีจากกันมากที่ 34,990 บาท</p>\n</div></div></div><div><div>Topics: </div><div><div><a href=\"/topics/rog\">ROG</a></div><div><a href=\"/topics/games\">Games</a></div><div><a href=\"/topics/mobile\">Mobile</a></div><div><a href=\"/topics/review\">Review</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0caef327fdde3e262e5338a54a3e7115fb9493a56bc9d62eaea66dfcfb847ae2","category":"Thai"}
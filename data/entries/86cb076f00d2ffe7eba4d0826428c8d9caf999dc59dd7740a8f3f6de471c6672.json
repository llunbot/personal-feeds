{"title":"อินเทลเปิดตัว SoC รถยนต์ ซีพียู 12 คอร์ จีพียู Xe, ซื้อบริษัทออกแบบชิปรถ Silicon Mobility","link":"https://www.blognone.com/node/137650","date":1705119509000,"content":"<div><div><div><p>อินเทลประกาศบุกเข้าสู่วงการชิปสำหรับรถยนต์แบบจริงจัง ด้วยการเปิดตัวชิป software-defined vehicle (SDV) SoC ที่เป็น x86-based สำหรับเป็นหน่วยประมวลผลหลักของรถยนต์ รวมถึงประกาศซื้อกิจการ Silicon Mobility SAS บริษัทออกแบบชิปจัดการพลังงานในรถยนต์</p>\n<p><img alt=\"No Description\" src=\"https://www.blognone.com/sites/default/files/externals/2bc83668822190bd9e041454451d490c.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/bc69d3ed9caa244c7254050446d4fa99.jpg\" /></p>\n<p>อินเทลบอกว่าที่ผ่านมา ชิป SoC ของตัวเองมีใช้งานในรถยนต์ 50 ล้านคันอยู่แล้ว แต่ตลาดรถยนต์กำลังเปลี่ยนแปลงครั้งใหญ่ไปสู่ยุค software-defined vehicle เปลี่ยนจากการใช้หน่วยประมวลผล electronic control units (ECU) ขนาดเล็ก จำนวนมากเกิน 100 ตัวต่อรถหนึ่งคัน มาเป็นแนวทางการมีหน่วยประมวลผลหลักประสิทธิภาพสูงตัวเดียว ทำงานร่วมกับ ECU ที่ลดลงเหลือน้อยกว่า 50 ตัวผ่านเครือข่าย Ethernet แทน เหมือนเป็นการนำสถาปัตยกรรมคอมพิวเตอร์ยกมาไว้ในรถยนต์ ซึ่งเป็นสิ่งที่อินเทลเชี่ยวชาญ</p>\n<p><img alt=\"No Description\" src=\"https://www.blognone.com/sites/default/files/externals/5fcb08b559661048f21eed9e6a186cc2.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/26e00a11fa9e80602ebfe516ffd8e534.jpg\" /></p>\n<p>แนวทางของอินเทลคือนำชิปจากฝั่งพีซี (ที่ตอนนี้ใช้ชื่อทางการตลาดว่า \"AI PC\" ไปแล้ว) ยกมาใช้งานกับรถยนต์ ชิป SDV SoC รุ่นแรกยังไม่มีชื่อทางการค้า บอกสเปกคร่าวๆ แค่ว่าเป็นซีพียู 12 คอร์, จีพียู Xe, ใช้พลังงาน 12-45W, รองรับการต่อภาพออก 4 หน้าจอ, ผ่านมาตรฐาน AEC-Q100 สำหรับการใช้งานในรถยนต์</p>\n<p>อินเทลยังโชว์การนำชิป SDV SoC ไปใช้งานในรถยนต์ โดยเชื่อมต่อกับกล้องรอบคัน และนำชิปประมวลผลอื่นของตัวเองมาช่วย เช่น ชิปประมวลผลภาพ RealSense Vision V5-A หรือจีพียู Intel Arc ทำให้สามารถประมวลผลงานในรถยนต์หลายอย่างได้พร้อมกัน เช่น ระบบขับขี่ปกติ ระบบแสดงผลหน้าจอรถยนต์ คู่ไปกับการคุยวิดิโอคอลล์ และเล่นเกม AAA ในรถยนต์ เป็นต้น</p>\n<p><img alt=\"No Description\" src=\"https://www.blognone.com/sites/default/files/externals/4efa8b60d2c408a9673fd250daeffc4a.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/53a319fe7634809c6de0876bd9000085.jpg\" /></p>\n<p>บริษัทรถยนต์รายแรกที่ประกาศนำ SoC ตัวนี้ไปใช้งานคือ Zeekr แบรนด์รถยนต์ไฟฟ้าในเครือ Geely บริษัทรถยนต์สัญชาติจีน</p>\n<p><img alt=\"No Description\" src=\"https://www.blognone.com/sites/default/files/externals/4d4bc253f741865cf0f30770642f44dd.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/772aa1d3985298b5f9022f336d94d92c.jpg\" /></p>\n<p>ที่มา - <a href=\"https://www.intel.com/content/www/us/en/newsroom/news/ces-2024-auto-ai-news.html#gs.2znwrp\">Intel</a></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/soc\">SoC</a></div><div><a href=\"/topics/acquisition\">Acquisition</a></div><div><a href=\"/topics/automotive\">Automotive</a></div><div><a href=\"/topics/processor\">Processor</a></div><div><a href=\"/topics/zeekr\">Zeekr</a></div><div><a href=\"/topics/geely\">Geely</a></div><div><a href=\"/topics/ces-2024\">CES 2024</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"86cb076f00d2ffe7eba4d0826428c8d9caf999dc59dd7740a8f3f6de471c6672","category":"Thai"}
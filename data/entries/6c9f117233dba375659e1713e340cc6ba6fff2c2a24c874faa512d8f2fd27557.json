{"title":"TikTok ปฏิเสธข่าวเตรียมทำอัลกอริทึมแยก สำหรับผู้ใช้งานในอเมริกา บอกเป็นไปไม่ได้","link":"https://www.blognone.com/node/140090","date":1717284453000,"content":"<div><div><div><p>TikTok ออกมาปฏิเสธข่าวที่ระบุว่า<a href=\"https://www.blognone.com/node/140059\">บริษัทกำลังสร้างอัลกอริทึมใหม่</a> สำหรับใช้งานในสหรัฐอเมริกาโดยเฉพาะ เพื่อให้ TikTok ยังสามารถให้บริการในประเทศต่อไปได้ หลังจากถูก<a href=\"https://www.blognone.com/node/139399\">คำสั่งแบน</a> ที่ทำให้ ByteDance บริษัทต้องขายกิจการนี้ออกมา หรือไม่ก็ต้องหยุดให้บริการในอเมริกา</p>\n<p>โดย TikTok <a href=\"https://x.com/TikTokPolicy/status/1796270486134919609\">บอกว่า</a>ข่าวดังกล่าวบิดเบือนจากความจริง และให้ข้อมูลที่ไม่ถูกต้อง TikTok เคยชี้แจงต่อศาลแล้วว่าการให้แยกธุรกิจออกมาตามที่กฎหมายระบุ เพื่อให้สามารถให้บริการในอเมริกาต่อไปนั้นเป็นสิ่งที่เป็นไปไม่ได้ ไม่ว่าจะพิจารณาในแง่ใดก็ตาม รวมทั้งเรื่องที่ต้องทำให้แล้วเสร็จภายในกรอบเวลา 270 วันด้วย</p>\n<p>ด้านตัวแทนของ Reuters ซึ่งเริ่มรายงานข้อมูลนี้แห่งแรก ก็บอกว่าคำชี้แจง TikTok นั้นไม่บอกชัดเจนว่าประเด็นใดที่บิดเบือนและไม่ตรงตามความจริง โดย Reuters ยังยืนยันข้อมูลที่รายงานออกไป ซึ่งต่อมา TikTok ชี้แจงเพิ่มเติมว่า TikTok ยังคงดำเนินงานเพื่อให้ประสบการณ์ใช้งานทุกอย่างคงเดิม ข่าวที่ออกมาจึงไม่เป็นความจริง รวมทั้งเรื่องแยกอัลกอริทึมที่จะทำให้บริษัทมีสถานะแยกบริษัทจากกัน</p>\n<p>TikTok ได้<a href=\"https://www.blognone.com/node/139632\">ยื่นฟ้องรัฐบาลสหรัฐ</a>ไปเมื่อเดือนที่แล้ว จากการลงนามรับรองกฎหมายแบนแอป โดยระบุว่าไม่มีหลักฐานที่ชัดเจน และส่งผลกระทบต่อผู้ใช้งานจำนวนมาก</p>\n<p>ที่มา: <a href=\"https://arstechnica.com/tech-policy/2024/05/tiktok-vaguely-disputes-report-that-its-making-a-us-only-app/\">Ars Technica</a></p>\n<p><img src=\"https://www.blognone.com/sites/default/files/externals/1b018536d86cb533dfa3939aa37e6754.jpg\" /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/usa\">USA</a></div><div><a href=\"/topics/lawsuits\">Lawsuits</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6c9f117233dba375659e1713e340cc6ba6fff2c2a24c874faa512d8f2fd27557","category":"Thai"}
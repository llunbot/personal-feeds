{"title":"The End of Pax Americana","link":"https://markpeak.net/the-end-of-pax-americana/","date":1696759088000,"content":"<p><em>หมายเหตุ: ลองใช้ Bing Image Creator สร้างภาพ “Captain America แพ้” แล้วออกมาสวยดี เลยนำมาใช้เป็นภาพประกอบบทความ</em></p>\n<p>อ่านงานเขียนของ Noah Smith บล็อกเกอร์ด้านเศรษฐศาสตร์ชื่อดังที่ติดตามมานาน เขากล่าวถึงสถานการณ์ล่าสุดในอิสราเอล ที่กลุ่มฮามาสเปิดฉากโจมตีอีกครั้งเนื่องในโอกาสครบ 50 ปีของ <a href=\"https://en.wikipedia.org/wiki/Yom_Kippur_War\">Yom Kippur War</a> ในปี 1973 (สงครามระหว่างอาหรับกับอิสราเอลครั้งที่ 4 ซึ่งก่อนหน้านั้นคือ สงคราม 6 วันในปี 1967)</p>\n<p>แต่ในบทความนี้ Noah Smith ไม่ได้โฟกัสไปที่อิสราเอล เขายกเคสอิสราเอลขึ้นมา โดยใช้ชุดคำอธิบายว่ามันเกิดขึ้นเพราะอำนาจของอเมริกาเสื่อมถอยลง</p>\n<div>\n\t\t\t<div>\n\t\t\t\t<a href=\"https://www.noahpinion.blog/p/youre-not-going-to-like-what-comes\">\n\t\t\t\t\t<img src=\"https://substackcdn.com/image/fetch/w_1200,h_600,c_fill,f_jpg,q_auto:good,fl_progressive:steep,g_auto/https%3A%2F%2Fsubstack-post-media.s3.amazonaws.com%2Fpublic%2Fimages%2Fe5cb9f9c-05bf-46c1-97a7-71c0631ddebf_1123x751.jpeg\" alt=\"You're not going to like what comes after Pax Americana\" />\t\t\t\t</a>\n\t\t</div>\n\t\n\t<div>\n\t\t<a href=\"https://www.noahpinion.blog/p/youre-not-going-to-like-what-comes\">\n\t\t\tYou're not going to like what comes after Pax Americana\t\t</a>\n\t</div>\n\t<div>\n\t\t<a href=\"https://www.noahpinion.blog/p/youre-not-going-to-like-what-comes\">\n\t\t\t<p>Welcome to the jungle.</p>\n\t\t</a>\n\t</div>\n\t<div>\n\t\t<img src=\"https://substackcdn.com/image/fetch/f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Fa242bd04-28e0-4418-8968-e96e069a8358%2Ffavicon.ico\" alt=\"www.noahpinion.blog\" />\t\twww.noahpinion.blog\t</div>\n</div>\n<p>คำว่า <a href=\"https://en.wikipedia.org/wiki/Pax_Americana\">Pax Americana</a> ถูกใช้กันมานานแล้วในวงการความสัมพันธ์ระหว่างประเทศ มันหมายถึงภาวะโลกที่มีอเมริกาเป็นผู้นำเดี่ยว เป็นพี่ใหญ่ในทุกๆ เรื่องไม่ว่าจะเป็นเศรษฐกิจ การเมือง การทหาร นวัตกรรม</p>\n<p>คำว่า Pax Americana เป็นภาษาละติน แปลเป็นภาษาอังกฤษได้ว่า American Peace โดยตั้งขึ้นเพื่อเลียนแบบคำว่า Pax Romana ในยุคโรมันเรืองรอง และ Pax Britanica ในยุคที่อังกฤษเป็นเจ้าโลก</p>\n<p>ช่วงหลังสงครามโลกครั้งที่สองเป็นต้นมา และยิ่งโดยเฉพาะยุคหลังสงครามเย็นที่โซเวียตล่มสลาย อเมริกากลายเป็นผู้นำเดี่ยวของโลก โลกเราในช่วงนั้นอยู่ในสภาวะสันติสุขอันยาวนาน (The Long Peace) ความขัดแย้งย่อยๆ ระหว่าง 2 ประเทศ หรือสงครามกลางเมืองก็ตาม ลดลง จำนวนคนตายจากสงครามลดลงมาก</p>\n<div><img loading=\"lazy\" src=\"https://markpeak.net/wp-content/uploads/2023/10/death-rate.png\" alt width=\"1020\" height=\"720\" srcset=\"https://markpeak.net/wp-content/uploads/2023/10/death-rate.png 1020w, https://markpeak.net/wp-content/uploads/2023/10/death-rate-300x212.png 300w, https://markpeak.net/wp-content/uploads/2023/10/death-rate-768x542.png 768w, https://markpeak.net/wp-content/uploads/2023/10/death-rate-700x494.png 700w\" /><p>Death rate in state-based conflicts by conflict type, World, 1946 to 2020 – <a href=\"https://ourworldindata.org/grapher/death-rate-in-state-based-conflicts-by-conflict-type\">source</a></p></div>\n<p>คำอธิบายว่าภาวะ Long Peace เกิดขึ้นได้อย่างไรนั้นมีหลากหลาย มีทั้งเรื่องเศรษฐกิจดี คนเลยไม่อยากสู้กัน, การเมืองดี นักการเมืองบ้าอำนาจ บ้าสงครามมีน้อยลง, การต่างประเทศดี มีหน่วยงานนานาชาติเข้ามาช่วยประสานความขัดแย้งมากมาย ฯลฯ</p>\n<p>แต่ชุดคำอธิบายของ Smith ตรงไปตรงมากว่านั้น เขามองว่าเป็นเพราะ “อเมริกาทำหน้าที่เป็นตำรวจโลก” เมื่อใดมีความขัดแย้งที่กำลังจะก่อตัวเป็นสงคราม เมื่อนั้นอเมริกาจะเข้ามาแทรกแซง (แบบที่เราเห็นในหนังแอคชั่นอเมริกัน cliché ทั่วไป)</p>\n<p>แม้คนในประเทศอื่นๆ อาจไม่ชอบที่อเมริกาเข้ามาเป็นตำรวจโลก แต่มันก็ช่วยหยุดยั้งความสูญเสียในวงกว้างได้จริง ตัวอย่างที่ชัดๆ คือ สงครามเกาหลี (1950) สงครามอ่าวเปอร์เซีย (1991) สงครามโคโซโว (1999)</p>\n<p>ถึงแม้อาจมีบางเคสที่อเมริกาไม่ประสบความสำเร็จและต้องถอนตัวมาอย่างเจ็บช้ำ คือสงครามเวียดนาม แต่ Smith ก็ชี้ให้เห็นว่าจำนวนผู้ตายในชาร์ทข้างต้นพุ่งเยอะในช่วงปี 1960-1970s นั้นเป็นเพราะว่าอเมริกาไปติดหล่มสงครามเวียดนามอยู่ ไม่มีทรัพยากรไปเป็นตำรวจโลกที่อื่น ทำให้ความขัดแย้งปะทุกลับขึ้นมาใหม่ได้ง่ายกว่า</p>\n<p>ประเด็นสำคัญที่ Smith ต้องการสื่อคือ Pax Americana เสื่อมถอยลงมากแล้ว ทั้งจากปัจจัยความเสื่อมถอยของอเมริกาเอง ที่ไปติดหล่ม <a href=\"https://markpeak.net/20-years-of-war-on-terror/\">สงครามอัฟกานิสถาน (2001)</a> สงครามอิรัก (2003) และเจอวิกฤตแฮมเบอร์เกอร์ (2008) และปัจจัยเรื่องคู่แข่งในระดับสากลคือ จีน รุ่งเรืองขึ้นมาแข่งบารมีด้วย (<a href=\"https://markpeak.net/beijing-consensus-vs-washington-consensus/\">Beijing Consensus vs Washington Consensus</a>) โดยเฉพาะในเรื่องศักยภาพของอุตสาหกรรมการผลิต (<a href=\"https://markpeak.net/three-new-world-orders/\">Three New World Orders</a>)</p>\n<p>ความเสื่อมถอยของ Pax Americana ทำให้ตำรวจโลกไม่มีแรงทำงานแบบเดิม (<a href=\"https://markpeak.net/biden-doctrine/\">Biden Doctrine เลิกยุ่งเรื่องชาวบ้าน</a>) สงครามย่อยๆ เฉพาะจุดกำลังกลับมาอีกครั้ง ไม่ว่าจะเป็นสงครามระหว่างยูเครน-รัสเซียที่เราทราบกันดี, สงครามระหว่างอาเซอร์ไบจานกับอาร์เมเนีย ที่กำลังปะทุขึ้นมาใหม่ (เคยโดนรัสเซียขวางเอาไว้ แต่พอรัสเซียไปทำสงครามกับยูเครน อาเซอร์ไบจานเลยเตรียมซัดต่อ และอาร์เมเนียไม่สามารถพึ่งพาอเมริกาให้ช่วยได้ทัน)</p>\n<p>และเคสล่าสุดคือ ความขัดแย้งรอบใหม่ระหว่างอิสราเอล-ปาเลสไตน์ ที่มีคำอธิบายว่ากลุ่มฮามาสต้องการขัดขวางสัญญาสันติภาพระหว่างอิสราเอล-ซาอุดีอาระเบีย ซึ่งมีอเมริกาช่วยสนับสนุนมาตั้งแต่ยุครัฐบาลทรัมป์</p>\n<p>Smith บอกว่าโลกเรากำลังเปลี่ยนจากยุคที่มีระเบียบโลกชัดเจน มีอเมริกาเป็นพี่ใหญ่ เป็นตำรวจโลก เมื่ออิทธิพลของอเมริกาลดลง บางพื้นที่ในโลกมีสภาพเป็นป่า (jungle) ใครมีกำลังเหนือกว่าจะไล่ล่าผู้อ่อนแอกว่า ความขัดแย้งเก่าๆ ที่เคยหยุดไป ความแค้นเดิมๆ กำลังจะกลับมาชำระกันอีกครั้ง</p>\n<p>พื้นที่หลายแห่งในโลก เช่น ยุโรป ตะวันออกกลาง รอบประเทศรัสเซีย กลับมามีสงคราม แต่ Smith ชี้ว่าให้จับตาเอเชีย เพราะภัยคุกคามจากจีนทำให้ประเทศแถบเอเชียหันมาสะสมอาวุธกันใหม่ ทั้งญี่ปุ่น เกาหลี ไต้หวัน หรือแม้แต่ออสเตรเลีย</p>\n<p>Smith ปิดท้ายบทความว่า ในช่วง 20 ปีที่ผ่านมา เราวิพากษ์วิจารณ์อเมริกาว่าเป็นตำรวจโลก เย่อหยิ่งยะโส ไปยุ่งกับชาวบ้านเขาไปทั่ว และเราเรียกร้องหา “โลกหลากขั้ว” (multipolar world) ซึ่งตอนนี้เรากำลังได้สิ่งนั้นแล้ว แต่เขาก็ไม่แน่ใจว่ามันเป็นสิ่งที่ดีกว่าเดิมจริงหรือไม่</p>The post <a href=\"https://markpeak.net/the-end-of-pax-americana/\">The End of Pax Americana</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"1142276ae89c0f1a8ae1ed3089025463f9c877222b1cd3dafe782a5fdecbc08d","category":"Thai"}
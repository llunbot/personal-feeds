{"title":"Cloudflare อัพเดตเซิร์ฟเวอร์รุ่นที่ 12 ใช้ AMD Genoa-X  ไม่เน้นคอร์เยอะ แต่เน้นแคช 1152MB","link":"https://www.blognone.com/node/142201","date":1727275187000,"content":"<div><div><div><p>Cloudflare ประกาศอัพเดตเซิร์ฟเวอร์รุ่นที่ 12 <a href=\"https://www.blognone.com/node/124571\">หลังจากอัพเดตรุ่นที่ 11 ไปตั้งแต่ปี 2021</a> โดยรอบนี้ยังคงอยู่กับ AMD EPYC ต่อไป เลือกเป็น <a href=\"https://www.blognone.com/node/134338\">AMD EPYC 9684X Genoa-X</a></p>\n<p>ที่น่าสนใจคือ Cloudflare เลือกสเปคคร่าว แล้วกำหนดรุ่นที่คัดตัวเป็น AMD ทั้งหมด ได้แก่ AMD EPYC 9654 Genoa, AMD EPYC 9754 Bergamo, และ AMD EPYC 9684X Genoa-X โดยทุกรุ่นถูกจำกัดสเปคความร้อนไม่เกิน 400W</p>\n<p>AMD EPYC 9684X Genoa-X เป็นรุ่นสูงสุดของตระกูล จุดเด่นคือเทคโนโลยี 3D V-Cache อัดแคชไปถึง 1152MB เมื่อทดสอบกับเวิร์คโหลดของ Cloudflare พบว่าประสิทธิภาพรวมแซงหน้า Bergamo ที่คอรเยอะกว่าได้ แถมประสิทธิภาพต่อพลังงานก็ดีกว่า แสดงให้เห็นว่าแคชขนาดใหญ่ช่วยเพิ่มประสิทธิภาพได้ดีกว่ามาก</p>\n<p>รอบนี้แม้จำนวนคอร์จะเพิ่มขึ้นจากเซิร์ฟเวอร์รุ่นที่ 11 ถึง 50% แต่ทาง Cloudflare ก็ตัดสินใจไม่เพิ่มแรมเพราะโหลดงานถูกออปติไมซ์หน่วยความจำไปแล้ว จึงพบว่าหน่วยความจำ 4GB ต่อคอร์ก็เพียงพอ ทำให้ไม่ต้องเพิ่มหน่วยความจำรวม</p>\n<p>รอบนี้เซิร์ฟเวอร์ถูกออกแบบมาให้ใส่การ์ด PCIe แบบความสูงเต็มความยาวเต็ม (FHFL - full height, full length) ได้สูงสุดสองใบ โดยปล่อยความร้อนรวมได้ 400W เพื่อรองรับการใส่การ์ดกราฟิกมารันงานปัญญาประดิษฐ์ที่ลูกค้าใช้งานใน Worker AI</p>\n<p>ที่มา - <a href=\"https://blog.cloudflare.com/gen-12-servers/\">Cloudflare</a></p>\n<p><img alt=\"No Description\" src=\"https://www.blognone.com/sites/default/files/externals/530c6384b08d5510bde55c9fd4137ddc.jpeg\" /></p>\n</div></div></div><div><div>Topics: </div><div><div><a href=\"/topics/cloudflare\">Cloudflare</a></div><div><a href=\"/topics/server\">Server</a></div><div><a href=\"/topics/amd\">AMD</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c2bed73a9c71fb7f1c69b607c8ee0dca773d394b000bf6450f7d37aa109ca2dd","category":"Thai"}
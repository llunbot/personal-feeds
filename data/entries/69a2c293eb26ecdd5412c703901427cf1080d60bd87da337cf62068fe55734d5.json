{"title":"Tsinghua Unigroup บริษัทชิปจีนเจ้าของ Unisoc กำลังจะล้มละลาย อาจขายให้ Alibaba","link":"https://www.blognone.com/node/125455","date":1635176526000,"content":"<div><div><div><p>Nikkei Asia รายงานข่าวว่า Alibaba เป็นตัวเต็งที่จะซื้อหรือควบกิจการกับ Tsinghua Unigroup บริษัทเซมิคอนดักเตอร์ของจีนที่กำลังประสบปัญหาการเงิน</p>\n<p>Tsinghua Unigroup เป็นบริษัทในเครือ Tsinghua Holdings ซึ่งเป็นบริษัทลงทุนของมหาวิทยาลัยชิงหัวของจีน (ปัจจุบัน Tsinghua Holdings ถือหุ้น 51% ใน Unigroup) ผลงานเด่นของ Unigroup คือชิปมือถือตระกูล UNISOC (Spreadtrum เดิม สถาปัตยกรรม Arm) และซื้อหุ้น 51% ใน<a href=\"https://www.blognone.com/node/61992\">บริษัท H3C ที่เดิม HPE เป็นเจ้าของ</a> ปัจจุบันบริษัทมีพนักงานมากกว่า 40,000 คน</p>\n<p>อย่างไรก็ตาม เมื่อปี 2020 บริษัท Tsinghua Unigroup กลับผิดนัดชำระหนี้ อันเป็นผลมาจากการไล่ซื้อกิจการบริษัทอื่นๆ จำนวนมากในช่วงปี 2013-2018 ว่ากันว่า Unigroup มีหนี้มากถึง 1 แสนล้านหยวน</p>\n<p>หนี้มหาศาลของ Unigroup ทำให้เจ้าหนี้เข้ามาปรับโครงสร้างบริษัทใหม่ก่อนล้มละลาย และเชิญนักลงทุนภายนอกเข้ามา บริษัทระบุว่ามีข้อเสนอเข้ารอบมา 7 รายที่ยังไม่เปิดเผยชื่ออย่างเป็นทางการ แต่สื่อจีน Caixin ระบุว่า Alibaba เป็นตัวเต็งและเป็นภาคเอกชนรายเดียว ส่วนข้อเสนอรายอื่นๆ มาจากบริษัทรัฐวิสาหกิจจีน การคัดเลือกผู้ชนะจะประกาศในเดือนกุมภาพันธ์ 2022</p>\n<p><img src=\"https://www.blognone.com/sites/default/files/externals/b8660affce66828414d5fc389f8b1149.jpg\" /></p>\n<p>ที่มา - <a href=\"https://asia.nikkei.com/Business/Tech/Semiconductors/Alibaba-emerges-on-shortlist-to-rescue-chipmaker-Tsinghua\">Nikkei Asia</a></p>\n</div></div></div><div><div>Topics: </div><div><div><a href=\"/topics/unisoc\">Unisoc</a></div><div><a href=\"/topics/china\">China</a></div><div><a href=\"/topics/semiconductor\">Semiconductor</a></div><div><a href=\"/topics/alibaba\">Alibaba</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"69a2c293eb26ecdd5412c703901427cf1080d60bd87da337cf62068fe55734d5","category":"Thai"}
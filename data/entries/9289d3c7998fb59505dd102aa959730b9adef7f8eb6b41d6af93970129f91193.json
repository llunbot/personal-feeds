{"title":"Geopolitics of China","link":"https://markpeak.net/geopolitics-of-china/","date":1636264978000,"content":"<p>คนที่เคยอ่านนิยายของหวงอี้ น่าจะคุ้นเคยกับคำว่า “ที่ราบกวนจง” (<a href=\"https://en.wikipedia.org/wiki/Guanzhong\">Guanzhong Plain</a>) ซึ่งเป็นพื้นที่ราบแคบๆ รอบเมืองซีอานในปัจจุบัน</p>\n<p>นิยายเรื่องหลักๆ ของหวงอี้ คือ เจาะเวลาหาจิ๋นซี (ราชวงศ์ฉิน) และ มังกรคู่สู้สิบทิศ-เหยี่ยวมารสะท้านสิบทิศ (ราชวงศ์ถัง) ล้วนแต่มีเมืองหลวงในพื้นที่เดียวกันคือ <a href=\"https://en.wikipedia.org/wiki/Xianyang\">เซียนหยาง</a> (ฉิน) และ ฉางอาน หรือ ซีอานในปัจจุบัน (ถัง)</p>\n<p>ตัวละครในนิยายมักพูดถึงชัยภูมิของเมืองเซียนหยาง-ฉางอาน ว่าอยู่ด้านตะวันตกสุดของประเทศจีน (ในยุคนั้น) มีภูเขาสูงเป็นปราการอยู่ด้านหลัง และด้านหน้ามีช่องเขาแคบๆ ช่วยให้การป้องกันประเทศจากศัตรูแคว้นอื่นๆ ที่รุกเข้ามาจากตะวันออกได้ง่าย แคว้นฉินหรือถังจึงอยู่ในสถานะ “ไม่พ่ายแพ้” ส่วนจะบุกออกไปเอาชนะแคว้นอื่นได้หรือไม่ ก็อีกเรื่องนึง</p>\n<p>ภูมิศาสตร์ของประเทศจีนนั้น ครึ่งขวาเป็นที่ราบด้านตะวันออกที่ติดทะเล ส่วนครึ่งซ้ายเป็นภูเขาสูงที่ต่อแนวยาวมาจากแถวทิเบต ส่วนความสูงแค่ไหนนั้น ดูแผนที่แบบ topography map ที่แสดงความสูงก็จะเห็นภาพชัดเจนมาก</p>\n<div><img src=\"https://markpeak.net/wp-content/uploads/2021/11/china-topography.jpg\" /><p><a href=\"https://twitter.com/TopographicMaps/status/1455911016361971717\">ที่มาภาพ</a></p></div>\n<p>จะเห็นว่าในย่านภูเขาชั้นแรก (สีแดง) ก่อนถึงทิเบต (สีน้ำตาล) มีรูโหว่ใหญ่อยู่ช่องหนึ่ง อันนั้นไม่ใช่ที่ราบกวนจงนะครับ แต่เป็น<strong>ที่ราบเสฉวน</strong> (<a href=\"https://en.wikipedia.org/wiki/Sichuan_Basin\">Siquan Basin</a>) ซึ่งเป็นที่ราบใหญ่ท่ามกลางขุนเขาอีกแห่งหนึ่งด้วย ส่วนที่ราบกวนจงคือที่ราบเล็กๆ ที่อยู่เหนือตรงนั้นไปอีกนิดนึง</p>\n<div><img src=\"https://markpeak.net/wp-content/uploads/2021/11/china-3d-render-topographic-map-color-frank-ramspott.jpg\" /><p>แผนที่จีนโดย Frank Ramspott – <a href=\"https://pixels.com/featured/china-3d-render-topographic-map-color-frank-ramspott.html\">ที่มา</a></p></div>\n<p>ที่ราบเสฉวนก็เป็นพื้นที่อีกแห่งที่มีขุนเขารายล้อม มีชัยภูมิเหมาะแก่การป้องกัน ถ้าใครเคยอ่านสามก๊ก เล่าปี่มาตั้งรัฐฉู่ (จ๊กก๊ก ในสำเนียงฮกเกี้ยนที่คนไทยคุ้นเคย) ที่นี่ด้วยเหตุผลเดียวกัน หรือในเรื่องมังกรคู่สู้สิบทิศ ก็มีช่วงที่โค่วจงเดินทางมายังเสฉวน (เมืองสำคัญคือ เฉิงตูและฉงชิ่ง) เพื่อมาพบกับดาบสวรรค์ซ่งเซวีย ว่าที่พ่อตา ซึ่งก็พูดถึงเรื่องแนวป้องกันทางธรรมชาตินี้เช่นกัน</p>\n<p>กลับมาที่เรื่องที่ราบกวนจง ในการ์ตูนเรื่อง Kingdom ซึ่งจับความยุคจิ๋นซีฮ่องเต้รวมประเทศ มีเหตุการณ์ในเรื่องที่แคว้นอื่นๆ มารุมกินโต๊ะรัฐฉินกัน โดยกองทัพของรัฐฉิน <a href=\"https://kingdom.fandom.com/wiki/Battle_of_Kankoku_Pass\">ตั้งรับที่ช่องเขา Kankoku Pass</a> หรือชื่อภาษาจีนคือ <a href=\"https://en.wikipedia.org/wiki/Hangu_Pass\">Hangu Pass</a></p>\n<p>ช่องเขานี้ถือเป็นช่องเขาแคบๆ ที่อยู่ปากทางเข้าที่ราบกวนจง ด้านหนึ่งเป็นแม่น้ำ อีกด้านเป็นภูเขา ทำให้สามารถตั้งรับการโจมตีของกองทัพขนาดใหญ่ได้ เหตุการณ์ในการ์ตูนคือ กองทัพพันธมิตรตีไม่เข้า แต่เลือกข้ามเขาไปยังช่องแคบ Bu Pass ที่อยู่ทางใต้แทน</p>\n<p>ระหว่างค้นข้อมูลเรื่องนี้ ไปเจอ<a href=\"https://daydaynews.cc/en/history/432925.html\">เว็บจีน</a>พูดถึงเหตุการณ์ที่เคยมีกองทัพรัฐฉี (Qi) สามารถบุกผ่าน Hangu Pass ได้สำเร็จเพียงรายเดียวในประวัติศาสตร์ (เหตุการณ์เกิดในยุคของอ๋อง <a href=\"https://en.wikipedia.org/wiki/King_Zhaoxiang_of_Qin\">Zhaoxiang</a> ซึ่งเป็นปู่ทวดของจิ๋นซี)</p>\n<p>ภายหลังในยุคสามก๊ก โจโฉได้สร้างป้อมอีกแห่งชื่อ <a href=\"https://en.wikipedia.org/wiki/Tong_Pass\">Tongguan หรือ Tong Pass</a> ขึ้นมาแทน  Hangu Pass (ขยับมาทางตะวันตกอีกหน่อย) ทำให้ความสำคัญของ Hangu Pass ลดลงไป (โจโฉกับ<a href=\"https://en.wikipedia.org/wiki/Battle_of_Tong_Pass_(211)\">ม้าเฉียว เคยมารบกันที่นี่</a>)</p>\n<p>Hangu Pass มีความสำคัญในฐานะจุดกึ่งกลางระหว่างเมืองหลวงของจีน 2 แห่งคือ ซีอาน (เมืองหลวงตะวันตก) และลั่วหยาง (เมืองหลวงตะวันออก)</p>\n<p><img src=\"https://markpeak.net/wp-content/uploads/2021/11/tongguan-hangu-pass.png\" /></p>The post <a href=\"https://markpeak.net/geopolitics-of-china/\">Geopolitics of China</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"9289d3c7998fb59505dd102aa959730b9adef7f8eb6b41d6af93970129f91193","category":"Thai"}
{"title":"ไมโครซอฟท์เปิดตัวจอย Xbox Adaptive Joystick สำหรับคนพิการ ถือได้ด้วยมือเดียว ตั้งค่าปุ่มได้","link":"https://www.blognone.com/node/141560","date":1724293365000,"content":"<div><div><div><p>ไมโครซอฟท์เปิดตัวจอยเกมสำหรับคนพิการรุ่นใหม่ Xbox Adaptive Joystick หน้าตาคล้ายกับจอยเกมของฝั่งวงการ VR แต่ออกแบบมาให้ควบคุมได้ด้วยมือข้างเดียว และตั้งราคาให้ถูกลง เข้าถึงได้ง่ายขึ้น</p>\n<p>ไมโครซอฟท์เน้นเรื่องอุปกรณ์สำหรับคนพิการมายาวนาน ตั้งแต่<a href=\"https://www.blognone.com/node/102375\">ออกจอยเกม Xbox Adaptive Controller มาตั้งแต่ปี 2018</a>, <a href=\"https://www.blognone.com/node/128525\">อุปกรณ์เสริมมาเชื่อมต่อในปี 2022</a> และ <a href=\"https://www.blognone.com/node/139782\">Proteus Controller ที่ปรับแต่งชิ้นส่วนได้ในปี 2024</a></p>\n<p>ส่วน Xbox Adaptive Joystick ที่เปิดตัวรอบนี้เป็นจอยเสริมแบบมีสาย ที่ใช้เชื่อมต่อกับ Xbox Controller เดิม (ทั้งจอยปกติ และ Adaptive Controller) เพื่อให้ผู้เล่นที่มีข้อจำกัดด้านการควบคุม นำไปเล่นเกมร่วมกับเพื่อนๆ ได้ แถมการตั้งราคาถูกลงเหลือ 29.99 ดอลลาร์ ช่วยให้ผู้เล่นเข้าถึงได้มากขึ้นกว่า Adaptive Controller ตัวเต็มที่ราคา 99.99 ดอลลาร์</p>\n<p>จอยอันใหม่มีปุ่มจำนวนน้อยกว่าจอยปกติ (เพราะออกแบบให้ถือด้วยมือข้างเดียว) ได้แก่ก้านโยก 1 อัน, ปุ่มคำสั่งมาตรฐาน ABXY 4 ปุ่ม, ปุ่มทริกเกอร์ด้านหลัง  2 ปุ่ม แต่สามารถสั่ง map ปุ่มใหม่ทั้งหมดเพื่อให้เข้ากับระบบควบคุมของแต่ละเกมได้ และหากต้องการเข้าถึงปุ่มทั้งหมดแบบจอยปกติ ก็เสียบสายเชื่อมกับ Xbox Controller เวอร์ชันเต็มได้</p>\n<p>แพ็กเกจกล่องของ Xbox Adaptive Joystick ยังออกแบบให้คนพิการแกะกล่องได้ง่าย (ดูคลิปประกอบ) และไมโครซอฟท์ยังนำแพ็กเกจแบบใหม่ไปใช้กับคอนโซล Xbox Series X|S เวอร์ชันใหม่ที่วางขายช่วงปลายปีนี้ด้วย</p>\n<p>Xbox Adaptive Joystick ราคา 29.99 ดอลลาร์ วางขายช่วงต้นปี 2025</p>\n<p>ที่มา - <a href=\"https://news.xbox.com/en-us/2024/08/21/xbox-accessibility-adaptive-joystick-thumbstick-toppers/\">Xbox</a></p>\n<p><img alt=\"No Description\" src=\"https://www.blognone.com/sites/default/files/externals/e90d478e563f881ac88bad96082db473.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/f95d9db991bd14a0d638b59c355b9cf2.jpg\" /></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/accessibility\">Accessibility</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9cd847c45709b5cc2cc0b3c9b8820ee98cfe79301ba79d98ffb71f2c494fc4bf","category":"Thai"}
{"title":"[ไม่ยืนยัน] GTA VI อาจวางขายปีหน้า หลังคาดการณ์รายได้เพิ่มขึ้นผิดปกติ","link":"https://www.blognone.com/node/133885","date":1684378637000,"content":"<div><div><div><p>ขณะที่ Rockstar ยังไม่เผยอะไรใดๆ เกี่ยวกับภาคต่อที่ทั้งโลกรอมาหลายปีอย่าง GTA VI แต่ทาง IGN ได้ข้อมูลบอกใบ้มาแล้วว่า ตัวเกมอาจจะวางจำหน่ายในปีหน้า จากการดูข้อมูลงบการเงินล่าสุดที่ Take-Two เพิ่งแถลง</p>\n<p>IGN ที่ได้เข้าร่วมแถลงงบการเงินกับผู้ถือหุ้นพบว่า ปีงบประมาณ 2025 (เริ่มเมษายน 2024) Take-Two คาดการณ์รายได้บริษัทว่าจะพุ่งไปแตะที่ 8 พันล้านเหรียญ จากการปล่อยเกมหลายเกมที่บริษัทบอกว่า เป็นประสบการณ์ใหม่ๆ และสร้างมาตรฐานใหม่ให้กับอุตสาหกรรมเกม</p>\n<p><img src=\"https://www.blognone.com/sites/default/files/externals/c397c2c3b9252ce4bc4fc4833e1777b7.jpg\" alt /><em>ภาพ GTA V</em></p>\n<p>ที่น่าสนใจคือตัวเลข 8 พันล้านเหรียญ เป็นตัวเลขที่ปรับตัวขึ้นสูงมากจากที่ผ่านมา โดยปีล่าสุดรายได้ของ Take-Two อยู่ที่ 5.3 พันล้านเหรียญ ซึ่งสูงที่สุดเป็นประวัติการณ์ โดยปัจจัยหนึ่งที่เพิ่มขึ้นมาจาก <a href=\"https://www.blognone.com/node/126638\">Zynga ที่ซื้อเข้ามา</a> ซึ่ง IGN ก็คาดว่า ไม่น่าจะมีเกมไหนทำให้ Take-Two ปรับการคาดการณ์รายได้เพิ่มได้ขนาดนี้นอกจาก GTA VI ขณะที่ก่อนหน้านี้ รายได้ของบริษัทอยู่ที่ประมาณ 3 พันล้านเหรียญเท่านั้น และค่อยๆ เพิ่มขึ้น ไม่ได้เพิ่มแบบก้าวกระโดด</p>\n<p>IGN ได้สอบถาม Strauss Zelnick ซีอีโอของ Take-Two เกี่ยวกับทฤษฎีนี้ด้วย ซึ่งเจ้าตัวไม่ยืนยันและไม่ปฏิเสธ ขณะที่<a href=\"https://www.blognone.com/node/129546\">ปีที่แล้ว Jason Scheirer นักข่าวสายเกมก็บอกว่า น่าจะพัฒนาอีกอย่างน้อย 2 ปี</a> ซึ่งก็ลงที่ช่วงปี 2024 พอดีเช่นกัน</p>\n<p>ที่มา - <a href=\"https://www.ign.com/articles/gta-6-might-be-coming-out-as-soon-as-next-year\">IGN</a></p>\n</div></div></div><div><div>Topics: </div><div><div><a href=\"/topics/take-two-interactive\">Take-Two Interactive</a></div><div><a href=\"/topics/rockstar\">Rockstar</a></div><div><a href=\"/topics/gta\">GTA</a></div><div><a href=\"/topics/rumour\">Rumour</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"29ace56e19353ddd1909ad4545a52ede0117a6197df1959a34dacc99a8c16389","category":"Thai"}
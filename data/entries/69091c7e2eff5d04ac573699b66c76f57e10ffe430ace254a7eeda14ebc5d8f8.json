{"title":"ลองใช้ AI เขียนเว็บค้นคอร์ดเพลง","link":"https://iannnnn.com/2025/3281","date":1738093502000,"content":"<p>ผมหัดเล่นอูคูเลเล่ เกาๆ ง้องแง้งที่บ้านมา 2-3 ปีแล้วครับ เล่นได้แต่คอร์ดง่ายๆ และรู้จักแค่เพลงไทย โดยเฉพาะเพลงรุ่นน้าๆ ลุงๆ เล่นไปทำไมก็ไม่รู้ ลูกเมียก็ไม่ได้อินด้วย ใช้เวลาหลังกินข้าว หยิบอู๊คกระป๋อง (มันทำจากกระป๋องคุกกี้กล่องแดง) มานั่งดีดๆ เปิดเพลงจากเว็บต่างๆ แล้วทยอยเซฟภาพคอร์ดที่เล่นแล้วรอดไว้ในเครื่อง บางทีอันไหนดีดยากก็เขียนๆ แก้ๆ เป็นคอร์ดที่เราเล่นเป็นเท่านั้น</p>\n\n\n\n<p>แต่หลังๆ เพลงมันเริ่มเยอะ ก็ย้ายไฟล์ทั้งหมดไปบน Google Drive พอนับดูได้ 500 กว่าไฟล์แล้วก็พบว่า พอไฟล์เยอะ การเปิดแท็บเล็ตหรือมือถือแล้วไถหาเพลงที่ต้องการที่เซฟไว้ <strong>มันยาก</strong></p>\n\n\n\n<p>แต่ก็ใช้วิธีนี้มาเรื่อยๆ ไม่ได้หืออืออะไร แต่ในใจก็คิดว่า มันน่าจะมีแอปหรือเว็บที่ช่วยเราเรื่องนี้นะ คือค้นเร็วๆ ได้ แล้วก็สุ่มๆ เพลงขึ้นมาได้เผื่อเกิดเบื่อขึ้นมา ที่สำคัญขอแค่มันเร็วหน่อย</p>\n\n\n\n<p>แล้วเมื่อวานก็ได้ลองเล่น <a href=\"https://www.deepseek.com/\" target=\"_blank\">DeepSeek</a> ที่เป็น AI ตัวใหม่จากแดนมังกร หลังจาก<a href=\"https://x.com/iannnnn/status/1883925644041675254\" target=\"_blank\">กลั่นแกล้ง</a>น้องไป<a href=\"https://x.com/iannnnn/status/1883956023788200298\" target=\"_blank\">พอสมควร</a>แล้ว ก็นึกได้ว่า เอ๊ะ ถ้าจะบอกน้องให้ลองทำเว็บที่ตอบโจทย์นี้จะได้แค่ไหนกันนะ</p>\n\n\n\n<p>บ่ายวันนี้ก่อนไปรับลูกกลับจากโรงเรียน เลยลองพิมพ์บรีฟไปคร่าวๆ เหมือนเป็นลูกค้าที่สั่งคนทำเว็บ</p>\n\n\n\n<p><em><strong>ต้องการโค้ด HTML+ inline JavaScript เพื่อสร้างเว็บ 1 page HTML ง่ายๆ 1 หน้า โดยมีฟีเจอร์ดังนี้<br /></strong>– หน้าเว็บโล่งๆ<br />– ด้านบนเป็นช่อง text input<br />– ถัดมา เป็นรายชื่อไฟล์รูปภาพทั้งหมดใน sub folder ชื่อ song ขึ้นมาแสดงเรียงกันตามตัวอักษร แสดงเฉพาะชื่อไฟล์ ไม่ต้องแสดงนามสกุล เมื่อคลิกแล้วจะลิงก์เปิดไฟล์นั้นขึ้นมา<br />– ช่อง text input ด้านบน เมื่อพิมพ์ตัวอักษรลงไป ให้เหมือนเป็นการ filter search แสดงเฉพาะชื่อไฟล์ที่มี text ที่พิมพ์ลงไปเท่านั้น, update on every input changed<br />– หากช่อง input ว่าง ให้แสดงชื่อไฟล์ทั้งหมดเหมือนเดิม<br />– ใต้ช่อง input ให้มีลิงก์ 1 อันเขียนว่า clear, เมื่อกดแล้วจะเคลียร์ text input ด้านบน<br />– ทั้งหมดนี้ให้เขียนออกมาในไฟล์เดียว</em></p>\n\n\n\n<p>เนี่ย เบื้องต้นต้องการแค่นี้แหละ แล้วน้องก็พ่นออกมายาวเหยียด และน่าหนุกมาก! จนเราที่เกษียณจากการทำเว็บมาเป็นสิบปีแล้วถึงกับตาลุกวาว แต่ต้องออกไปรับลูก งั้นมโนไปก่อนละกันว่ามันจะดีไหม</p>\n\n\n\n<p>หลังจากเสร็จทุกธุระในวันนี้แล้วก็เลยมานั่งกดๆ พิมพ์ๆ โต้ตอบกับน้องอีกพักใหญ่ พบว่าน้อง DeepSeek ตอบโจทย์ความต้องการของเราดีมาก ใส่ใจรายละเอียดและชี้ทางแก้ปัญหาต่างๆ</p>\n\n\n\n<p>แต่น้องก็ค้าง…</p>\n\n\n\n<p>น่าจะเกี่ยวกับที่ขึ้นประกาศวันนี้ว่าโดน attack ครั้งใหญ่จนล่ม (ไม่รู้จะเกี่ยวกับที่เหล่าชาวโลกร่วมใจกันบูลลี่น้องหรือเปล่า) เราก็เลยเอาโค้ดไปคุยต่อกับเพื่อนสนิทอย่าง <a href=\"https://gemini.google.com/app\" target=\"_blank\">Gemini</a></p>\n\n\n\n<p>ซึ่งอีนี่ก็พูดมากเหลือเกิน ไม่รู้สินะ เราใช้แบบคร่าวๆ เป็นรุ่น 2.0 (แต่ฟรี) ก็พบว่าความคล่องตัวยังสู้น้องหลามจีนไม่ได้ แต่แกพูดมากจนเราต้องบอกว่าเอาแต่พอดีๆ นะ ซึ่งการที่น้องไม่ล่มนี่ก็ช่วยให้คืบหน้าไปได้ด้วยดี</p>\n\n\n\n<p>ด้วยความที่เราก็ไม่ได้เชี่ยวชาญ (เราเขียนโค้ดเองไม่เป็นเลย) ก็เลยนั่งปรับๆ แก้ๆ ไปเรื่อยๆ ถามๆ ตอบๆ ปรับจูนกันจนดึกดื่น คือดีไซน์น้องนี่สั่งให้สวยได้นะ แต่มันจะสวยแบบแปลกๆ นิดนึง ส่วนงาน UX/UI จึงค่อนข้างเป็นงานทำมือ แต่ทำเสร็จก็ส่งให้น้อง optimize ได้อีกต่อ</p>\n\n\n\n<p>จนในที่สุดก็ได้เว็บนี้มา 5555555 สนุกง่ะ ขอแนะนำำำำำ</p>\n\n\n\n<figure><img width=\"1024\" height=\"752\" src=\"https://iannnnn.com/wordpress/wp-content/uploads/2025/01/ukulele-1024x752.png\" alt=\"\" srcset=\"https://iannnnn.com/wordpress/wp-content/uploads/2025/01/ukulele-1024x752.png 1024w, https://iannnnn.com/wordpress/wp-content/uploads/2025/01/ukulele-300x220.png 300w, https://iannnnn.com/wordpress/wp-content/uploads/2025/01/ukulele-768x564.png 768w, https://iannnnn.com/wordpress/wp-content/uploads/2025/01/ukulele-1536x1127.png 1536w, https://iannnnn.com/wordpress/wp-content/uploads/2025/01/ukulele-2048x1503.png 2048w\" /></figure>\n\n\n\n<p><a href=\"https://anndo.com/u\" target=\"_blank\">anndo.com/u</a></p>\n\n\n\n<p>เว็บไซต์นี้เป็นเว็บทดลอง โดยใช้ AI คือ DeepSeek และ Gemini ทำขึ้นมาใช้เองส่วนตัว เอาไว้รวบรวมคอร์ดเพลงไว้ฝึกซ้อมอูคูเลเล่ มีฟีเจอร์หลัก ๆ ดังนี้</p>\n\n\n\n<p><em>(ทีแรกจะบรรยายฟีเจอร์เอง แต่นี่ง่วงแล้ว นึกได้ว่าน้องก็อยู่กับเรามาทั้งคืน เลยขอโยนให้ จมน แนะนำแทน)</em></p>\n\n\n\n<ul>\n<li><strong>ค้นหาคอร์ดเพลง</strong>: ผู้ใช้สามารถค้นหาคอร์ดเพลงที่ต้องการได้โดยการพิมพ์ชื่อเพลง ชื่อศิลปิน หรือบางส่วนของเนื้อเพลงในช่องค้นหา</li>\n\n\n\n<li><strong>แสดงผลรายการคอร์ดเพลง</strong>: เว็บไซต์จะแสดงผลรายการคอร์ดเพลงที่ตรงกับการค้นหาของผู้ใช้ โดยจะแสดงเป็นรายการลิงก์</li>\n\n\n\n<li><strong>แสดงคอร์ดเพลง</strong>: เมื่อผู้ใช้คลิกที่ลิงก์คอร์ดเพลง เว็บไซต์จะแสดงเนื้อหาคอร์ดเพลงนั้น ๆ</li>\n\n\n\n<li><strong>สุ่มเพลง</strong>: มีปุ่มสำหรับสุ่มเพลง หากผู้ใช้ต้องการฟังเพลงใหม่ ๆ หรือไม่รู้จะฟังเพลงอะไร</li>\n\n\n\n<li><strong>เพลงทั้งหมด</strong>: มีปุ่มสำหรับแสดงเพลงทั้งหมดในเว็บไซต์ ทำให้ผู้ใช้สามารถเลือกดูคอร์ดเพลงทั้งหมดได้</li>\n\n\n\n<li><strong>ค้นหาใน Google</strong>: มีปุ่มสำหรับค้นหาเพลงใน Google ช่วยให้ผู้ใช้ค้นหาข้อมูลเพิ่มเติมเกี่ยวกับเพลงที่สนใจได้ง่ายขึ้น</li>\n\n\n\n<li><strong>รีเซ็ต</strong>: มีปุ่มสำหรับรีเซ็ตการค้นหาและ cache ของเว็บไซต์</li>\n</ul>\n\n\n\n<p>เออ มีทิปนิดนึงคือ</p>\n\n\n\n<ul>\n<li>เว็บจะแสดง 50 เพลงแบบสุ่ม  ยกเว้นถ้าเราพิมพ์ “all” หรือ “*” หรือไม่ก็ไปกดลิงก์ด้านล่างก็ได้ มันจะโชว์ทั้งหมดเรียงตามตัวอักษร</li>\n\n\n\n<li>เพลงไหนเคยเล่นแล้ว ปุ่มมันจะมืดๆ ไป 1 วัน ยกเว้นจะกดรีเซ็ต (เป็นการล้างแคช) – ระยะเวลา 1 วันนี่ลองใส่ไว้ก่อน เดี๋ยวใช้ไปเรื่อยๆ อาจจะปรับเป็น 7 วันหรืออะไรก็แล้วแต่</li>\n\n\n\n<li>ถ้าพิมพ์เพลงที่ไม่มี มันจะไม่เจอใช่มะ ให้ลองกดหาในกูเกิล มันจะเอาคำที่เราพิมพ์นั่นแหละ ไปค้นในเว็บค้นหาคอร์ดเว็บอื่นๆ</li>\n\n\n\n<li>ถ้าเปิดในมือถือหรือแท็บเล็ต (ต้องในโครมหรือเปล่าก็ไม่รู้) จะมีตัวเลือกให้ติดตั้งเป็นแอปเลย ดังนั้นนี่ก็เหมือนเป็นแอปแอปนึงละ กด add to home ได้เลย จะได้จิ้มเข้ามาเล่นง่ายๆ</li>\n</ul>\n\n\n\n<p>พอมาถึงตอนนี้ก็พบว่า ถึงจะเขียนโค้ดไม่เป็น แต่การสั่งๆๆ บรีฟๆๆ ใส่เอไอ แล้วให้น้องบ้วนออกมาเป็นของที่เราอยากได้มานานนี่ มันสนุกจัง!</p>","author":"iannnnn","siteTitle":"iannnnn.com","siteHash":"a633e1d87162133e28114b6caf1c887bfa26aadefce69cc40a9feea913e71870","entryHash":"69091c7e2eff5d04ac573699b66c76f57e10ffe430ace254a7eeda14ebc5d8f8","category":"Thai"}
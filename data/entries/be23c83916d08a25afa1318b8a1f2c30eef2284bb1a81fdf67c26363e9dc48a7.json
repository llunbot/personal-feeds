{"title":"Pixel 9 Pro ครั้งแรกที่กูเกิลทำมือถือเรือธงจอเล็ก ยุทธศาสตร์สินค้าใหม่ที่เดินตาม iPhone","link":"https://www.blognone.com/node/141506","date":1724078403000,"content":"<div><div><div><p>ในงานเปิดตัวมือถือซีรีส์ Pixel 9 ของกูเกิลรอบนี้ หากเราตัดเรื่องฟีเจอร์ AI (ที่เป็นจุดขายของ Pixel มาช้านาน) การเปลี่ยนแปลงสำคัญที่เห็นได้ชัดคือการแยกรุ่น Pixel 9 Pro และ Pixel 9 Pro XL ซึ่งต่างกันที่ขนาดหน้าจอเป็นหลัก</p>\n<p>เส้นทางชีวิตของ Pixel ในยุคแรกๆ แยกเป็นรุ่นธรรมดา และรุ่นจอใหญ่ XL มาจนถึง Pixel 4 และหลังจากนั้นกูเกิลเปลี่ยนมาใช้ยุทธศาสตร์ออกมือถือรุ่นจอเล็กสเปกต่ำ และรุ่นจอใหญ่ \"Pro\" ที่สเปกดีกว่า (โดยเฉพาะกล้องหลังจำนวนเยอะกว่า) ตั้งแต่ Pixel 6 และ 6 Pro ในปี 2021 มาจนถึงปัจจุบัน</p>\n<p>นั่นแปลว่าถ้าต้องการมือถือที่แรมเยอะกว่า กล้องมากกว่า ผู้ใช้ Pixel ไม่มีทางเลือกอื่นนอกจากซื้อรุ่น Pro แม้ว่าอาจไม่ต้องการมือถือจอใหญ่ก็ตาม</p>\n<p><img alt=\"No Description\" src=\"https://www.blognone.com/sites/default/files/externals/1e941d653682afc32aff3a4d1a642cbc.jpeg\" /></p>\n<p>กูเกิลดำเนินนโยบายนี้มา 3 ปี นับตั้งแต่ Pixel 6, 7, 8 จนมาถึงยุคของ Pixel 9 ยุทธศาสตร์นี้จึงเปลี่ยนแปลงไป เพราะรอบนี้กูเกิลออกมือถือ Pixel 9 รูปทรงแท่ง (ไม่รวมจอพับ) มาถึง 3 รุ่น นั่นคือ Pixel 9, Pixel 9 Pro และ Pixel 9 Pro XL</p>\n<p><img alt=\"No Description\" src=\"https://www.blognone.com/sites/default/files/externals/44bb81237ca836fee5fa1813345f2d11.jpeg\" /></p>\n<p>ต้องบอกว่าสเปกของ Pixel 9 Pro และ Pixel 9 Pro XL แทบเหมือนกันทุกประการ มือถือตระกูล Pixel 9 ทุกรุ่นใช้<a href=\"https://www.blognone.com/node/141479\">ชิป Tensor G4</a> เหมือนกันหมดอยู่แล้ว มือถือรุ่น Pro ทั้งสองตัวให้แรม 16GB เท่ากัน, ชุดกล้องเหมือนกันทั้งกล้องหน้าและกล้องหลัง, ใช้หน้าจอประเภท Super Actua (LTPO OLED) แบบเดียวกัน</p>\n<p>จุดต่างสำคัญของรุ่น Pro และ Pro XL มีเพียงแค่ 3 อย่างคือ</p>\n<ul>\n<li>ขนาดหน้าจอ 6.3\" vs 6.8\"</li>\n<li>ความจุแบตเตอรี่ 4700 mAh vs 5600 mAh</li>\n<li><a href=\"https://www.blognone.com/node/141431\">การชาร์จเร็ว 27W vs 37W</a></li>\n</ul>\n<p>ทั้งหมดในราคาที่ต่างกัน 100 ดอลลาร์ (999 ดอลลาร์ vs 1,099 ดอลลาร์)</p>\n<p><img alt=\"No Description\" src=\"https://www.blognone.com/sites/default/files/externals/5a8e810b5d1c25690d242a89250d4c54.png\" /></p>\n<p>หากเราดูตารางเปรียบเทียบสเปกข้างต้น จะเห็นว่า Pixel 9 Pro เป็นมือถือที่อยู่ตรงกลางระหว่างรุ่น 9 Pro XL และ 9 ตัวธรรมดา เพราะขนาดหน้าจอ 6.3\" เท่ากัน ถือง่ายพกพาสะดวก (แถมใช้<a href=\"https://9to5google.com/2024/08/14/google-pixel-9-pro-cases/\">เคสรุ่นเดียวกันระหว่าง 9 ธรรมดากับ 9 Pro ได้ด้วย</a>) แต่สเปกเกือบทุกอย่างเหมือนกับรุ่น Pro XL เลย นี่จึงเป็นครั้งแรกที่แฟนๆ ชาว Pixel สามารถเลือกซื้อมือถือ \"เรือธงจอเล็ก\" ได้แล้ว</p>\n<p>แต่เอาเข้าจริงแล้ว ยุทธศาสตร์นี้ของ Pixel ไม่ใช่เรื่องใหม่ของวงการมือถือ เพราะคู่แข่งรายสำคัญในวงการทำมาก่อนแล้ว นั่นคือ iPhone</p>\n<p>หากเราดูหน้าเว็บเปรียบเทียบรุ่น iPhone กับ Pixel จะเห็นว่ามันคล้ายกันมาก ในแง่ตำแหน่งแห่งที่ของผลิตภัณฑ์และราคา</p>\n<p><img alt=\"No Description\" src=\"https://www.blognone.com/sites/default/files/externals/50d5e1137fba68ec155b5277eb030622.jpeg\" /><img alt=\"No Description\" src=\"https://www.blognone.com/sites/default/files/externals/86c60ae95e2197256b413a9e5cbb9551.jpeg\" /></p>\n<p>ทุกคนรู้ว่าแอปเปิลเริ่มใช้ยุทธศาสตร์ออก iPhone รวม 4 รุ่นย่อยมาหลายปี (ซึ่งรวมถึงการออกรุ่น Mini ที่ไม่ประสบความสำเร็จ) โมเดลการออกสินค้าในปัจจุบันคือ iPhone ตัวธรรมดา 2 ขนาดหน้าจอ (ธรรมดา + Plus) และรุ่น Pro อีก 2 ขนาดหน้าจอ (Pro + Pro Max) เริ่มมาตั้งแต่ iPhone 14</p>\n<p>หากเราไม่สนใจ iPhone รุ่น Max (ที่ตัวมันเองก็ไม่ได้รับความนิยมมากนัก) จะเห็นว่า Pixel ก็เดินตามรอยของ iPhone ที่ออกมือถือตามเซกเมนต์ของผู้บริโภคคล้ายๆ กันคือ</p>\n<ul>\n<li>ตัวธรรมดา จอเล็ก ระดับราคา 799 ดอลลาร์ (Pixel ขายเท่า iPhone)</li>\n<li>รุ่น Pro สเปกสูง จอเล็ก ระดับราคา 999 ดอลลาร์ (Pixel ขายเท่า iPhone)</li>\n<li>รุ่น Pro สเปกสูง จอใหญ่ ระดับราคาเกิน 1,000 ดอลลาร์ (Pixel ขายถูกกว่า iPhone อยู่ 1,000 ดอลลาร์)</li>\n</ul>\n<p>เมื่อนำไปเทียบกับคู่แข่งร่วมวงการอีกรายคือซัมซุง ที่ออกขายมือถือเรือธง Galaxy S จำนวน 3 รุ่นย่อยเหมือนกัน จะเห็นว่ายุทธศาสตร์ของซัมซุงใช้วิธีแยก 3 ขนาดหน้าจอ ลดหลั่นกันไปตามขนาดหน้าจอ ฟีเจอร์ และราคา</p>\n<p><img alt=\"No Description\" src=\"https://www.blognone.com/sites/default/files/externals/be2c3140c2c2fddac7a4e45369c2665c.jpeg\" /></p>\n<p>การเปลี่ยนแปลงของกูเกิลในปี 2024 จึงสะท้อนภาพที่ชัดเจนขึ้นว่า กูเกิลเลือกเดินตามรอยแอปเปิล มากกว่าไปในทิศทางแบบซัมซุง และน่าจะเป็นเหตุผลสำคัญว่า <a href=\"https://www.blognone.com/node/140588\">ทำไมกูเกิลถึงเลือกเปิดตัว Pixel 9 ในเดือนสิงหาคม</a> เร็วกว่ารอบปกติถึง 2 เดือน เพราะต้องการตัดหน้า iPhone และท้าชนกับแอปเปิลตรงๆ ในตลาดสหรัฐอเมริกานั่นเอง</p>\n<p>ส่วนยุทธศาสตร์ใหม่ของกูเกิลจะได้ผลแค่ไหน ต้องรอติดตามกันต่อไป</p>\n<p><strong>หมายเหตุ:</strong> ตอนนี้ Pixel 9 ยังเปิดพรีออเดอร์ ยังไม่วางขายจริง แต่<a href=\"https://9to5google.com/2024/08/16/what-pixel-9-device-did-you-pre-order-poll/\">โพลของเว็บไซต์ 9to5google</a> ที่มีกลุ่มแฟนๆ Pixel มาร่วมโหวตกันเกิน 10,000 คะแนน ได้ผลออกมาว่า Pixel 9 Pro XL รุ่นจอใหญ่ยังได้รับความนิยมสูงสุด (30.64% ของเสียงโหวต) แต่ Pixel 9 Pro รุ่นจอเล็กก็ไล่มาติดๆ ที่ 27.50%</p>\n<p><img alt=\"No Description\" src=\"https://www.blognone.com/sites/default/files/externals/069c1f5f4e6d75ad9d8f3959a8520dd3.png\" /></p>\n</div></div></div><div><div>Topics: </div><div><div><a href=\"/topics/google-pixel-9\">Google Pixel 9</a></div><div><a href=\"/topics/google\">Google</a></div><div><a href=\"/topics/depth\">In-Depth</a></div><div><a href=\"/topics/mobile\">Mobile</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"be23c83916d08a25afa1318b8a1f2c30eef2284bb1a81fdf67c26363e9dc48a7","category":"Thai"}
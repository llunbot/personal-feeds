{"title":"ร้านขายยาในอเมริกา ถูกสั่งห้ามใช้ Facial recognition จับขโมย หลังแจ้งจับผิดคนหลายพันเคส","link":"https://www.blognone.com/node/137331","date":1703089792000,"content":"<div><div><div><p>มีข่าวน่าสนใจเกี่ยวกับการนำเทคโนโลยีมาใช้กับธุรกิจ กลายเป็นเรื่องวุ่นวายที่ทางการต้องเข้ามาสั่งระงับ โดยร้านขายยา Rite Aid ที่มีสาขาหลายพันแห่งในอเมริกา ได้รับการร้องเรียนจากลูกค้า จนนำมาสู่การเจรจายอมทำตามข้อตกลงกับคณะกรรมการการค้าของสหรัฐ หรือ FTC</p>\n<p>FTC ระบุว่า Rite Aid ได้นำเทคโนโลยีรู้จำใบหน้า (Facial recognition) มาใช้ในร้านค้าตั้งแต่ปี 2012-2020 เพื่อตรวจจับหากมี<strong>บุคคลต้องสงสัย</strong>ว่ามีประวัติขโมยสินค้าในร้าน หรืออาชญากรรมอื่น เข้ามาใช้ในบริการในร้าน พนักงานในร้านก็สามารถประสานงานกับเจ้าหน้าที่ตำรวจท้องถิ่นได้</p>\n<p>ปัญหาคือระบบของร้าน Rite Aid ทำงานไม่ถูกต้อง ระบุคนผิดบ่อยครั้ง (False-positive) จำนวนเหตุที่ร้องเรียนมีหลายพันกรณี ในรายละเอียดของกรณีที่ระบบทำงานผิดพลาด มักเป็นคนดำหรือคนเอเชียด้วย</p>\n<p><img alt=\"No Description\" src=\"https://www.blognone.com/sites/default/files/externals/f63d56b1ab7d8e05fa4fa4e48b000385.jpg\" /></p>\n<p>ระบบของ Rite Aid พัฒนาโดยสองบริษัทที่ไม่มีการเปิดเผย ใช้ฐานข้อมูลของข้อมูลผู้กระทำความผิดหลายแหล่ง ทั้งภาพกล้องวงจรปิด ทะเบียนรถ หรือเลขบัตรของหน่วยงานรัฐ โดยมีข้อมูลผู้ต้องสงสัยหลายหมื่นคน แต่คุณภาพข้อมูลต้นฉบับหลายครั้งเป็นภาพที่ไม่ชัดเจนนัก จึงเป็นสาเหตุหนึ่งที่ทำให้มีการจับผิดคนบ่อยครั้ง</p>\n<p>FTC เจรจาหาข้อตกลงกับ Rite Aid ที่ตอนนี้เป็นบริษัทยื่นขอล้มละหลายตามกฎหมาย Chapter 11 โดยสั่งห้ามบริษัทใช้ระบบตรวจจับใบหน้าในร้านค้าเป็นเวลา 5 ปี รวมถึงในอนาคตหากบริษัทไม่สามารถจำกัดความเสี่ยงได้ ก็ห้ามนำมาใช้อีก ซึ่งทาง Rite Aid ก็บอกว่ายินดีกับข้อตกลงนี้ แต่บอกว่าบริษัทใช้ระบบตรวจจับใบหน้านี้เพียงไม่กี่สาขา และเลิกใช้ทันทีที่ FTC เริ่มสอบสวน</p>\n<p>ที่มา: <a href=\"https://news.riteaid.com/press-releases/press-release-details/2023/Rite-Aid-Reaches-Settlement-with-FTC/default.aspx\">Rite Aid</a>, <a href=\"https://www.cnbc.com/2023/12/19/ftc-bars-rite-aid-from-using-facial-recognition-under-settlement.html\">CNBC</a> ภาพ <a href=\"https://news.riteaid.com/media-center/photo-gallery/default.aspx\">Rite Aid</a></p>\n<p><img alt=\"No Description\" src=\"https://www.blognone.com/sites/default/files/externals/488ce0a2bf752dce8020aa13dadf2da4.jpg\" /></p>\n</div></div></div><div><div>Topics: </div><div><div><a href=\"/topics/ftc\">FTC</a></div><div><a href=\"/topics/facial-recognition\">Facial Recognition</a></div><div><a href=\"/topics/lawsuits\">Lawsuits</a></div><div><a href=\"/topics/retail\">Retail</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"11f5196b829d63c0fac3467155366197540314efdcbb481e14c2086e49ab4e43","category":"Thai"}
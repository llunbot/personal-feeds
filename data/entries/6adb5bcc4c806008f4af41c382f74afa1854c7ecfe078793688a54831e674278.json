{"title":"ซีอีโอ OpenAI ชี้หลังจากนี้ไม่ต้องแข่งการสร้างโมเดลขนาดใหญ่ แต่ต้องหาทางพัฒนาอื่น","link":"https://www.blognone.com/node/133459","date":1681757797000,"content":"<div><div><div><p>Sam Altman พูดในงานสัมมนาของ MIT ระบุถึงการพัฒนาโมเดลปัญญาประดิษฐ์ที่มีขนาดใหญ่ขึ้นเรื่อยๆ ว่าการแข่งขันให้โมเดลมีขนาดใหญ่ยักษณ์นั้นน่าจะจบลงแล้ว และต่อจากนี้ต้องหาทางอื่นเพื่อให้โมเดลปัญญาประดิษฐ์เหล่านี้ทำงานได้ดีขึ้น</p>\n<p>โมเดลปัญญาประดิษฐ์ด้านภาษานั้นมีขนาดใหญ่ขึ้นอย่างรวดเร็วในช่วงเวลาไม่กี่ปีที่ผ่านมา ถ้านับเฉพาะผลงานของ OpenAI เอง GPT-1 (2018) มีขนาดเพียง 117 ล้านพารามิเตอร์, GPT-2 (2019) <a href=\"https://www.blognone.com/node/108185\">มีขนาด 1,500 ล้านพารามิเตอร์</a>, GPT-3 (2020) มีขนาด 175,000 ล้านพารามิเตอร์ ส่วน GPT-4 นั้นไม่ระบุขนาดแต่ก็คาดกันว่าจะใหญ่กว่า GPT-3 มาก</p>\n<p>แม้ขนาดโมเดลจะใหญ่ขึ้นอย่างรวดเร็ว แต่<a href=\"https://www.blognone.com/node/131703\">การพัฒนาจาก GPT-3 มาเป็น ChatGPT</a> นั้นอาศัยการฝึกโมเดลในรูปแบบใหม่ที่อาศัยมนุษย์เข้ามาดูคำตอบและให้คะแนนเพื่อฝึกให้ตอบดีขึ้นเรื่อยๆ และปรากฎว่าปัญญาประดิษฐ์สามารถตอบโต้ได้เป็นอย่างดีแม้จะใช้โมเดลปัญญาประดิษฐ์พื้นฐานขนาดเล็กก็ตาม</p>\n<p>โมเดลขนาดใหญ่นั้นมีผลทำให้ค่าใช้จ่ายในการฝึกโมเดลนั้นมีราคาแพงไปด้วย โดยคาดกันว่า GPT-4 นั้นใช้ต้นทุนการฝึกมากกว่า 100 ล้านดอลลาร์ หรือ 3,400 ล้านบาท และต้นทุนในการให้บริการก็แพงขึ้นด้วยเช่นกัน ทำให้ทุกวันนี้ผู้ใช้ ChatGPT ที่จ่ายเงินเท่านั้นจึงใช้ GPT-4 ได้ หรือหากเป็นค่าใช้ API ก็มีราคาแพงกว่า GPT-3.5 มาก</p>\n<p>ที่มา - <a href=\"https://www.wired.com/story/openai-ceo-sam-altman-the-age-of-giant-ai-models-is-already-over/\">Wired</a></p>\n<p><img src=\"https://www.blognone.com/sites/default/files/externals/7c0941090d852a50c70616ce768a8d3f.jpg\" alt /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6adb5bcc4c806008f4af41c382f74afa1854c7ecfe078793688a54831e674278","category":"Thai"}
{"title":"Alibaba สรุปสถิติ 11.11 ปีนี้ ยอดขายสุทธิทำสถิติใหม่ ชูกิจกรรมและสินค้าที่เป็นมิตรกับสิ่งแวดล้อม","link":"https://www.blognone.com/node/125802","date":1636677687000,"content":"<div><div><div><p>Alibaba สรุปสถิติตัวเลขของเทศกาลลดราคาวันคนโสดจีน 11.11 ของปี 2021 โดยมียอดขายสุทธิ (GMV - Gross Merchandise Volume) ตลอดช่วงกิจกรรม 5.40 แสนล้านหยวน หรือ 8.45 หมื่นล้านดอลลาร์ หรือ 2.78 ล้านล้านบาท เป็นสถิติสูงสุดใหม่อีกครั้งเมื่อเทียบกับ<a href=\"https://www.blognone.com/node/119556\">ปี 2020</a></p>\n<p>กิจกรรม 11.11 ของ Alibaba ซึ่งถือเป็นต้นแบบของเทศกาลลดราคาในจีน ปีนี้จัดขึ้นเป็นปีที่ 13 โดยมีการปรับรูปแบบจากการโหมทำการตลาด มาเป็นรูปแบบที่เน้นความยั่งยืนมากขึ้น ซึ่งเป็นผลจากนโยบายกำกับดูแลบริษัทเทคโนโลยีของรัฐบาลจีน โดยเน้นการขายสินค้าที่เป็นมิตรกับสิ่งแวดล้อม (eco-friendly) โดย Alibaba ยกตัวอย่างว่า Tesla สามารถขายตัวชาร์จไฟฟ้าสำหรับรถยนต์ภายใน 1 นาทีแรกของกิจกรรม ได้มากกว่ายอดขายตลอดกิจกรรมลดราคาในปีที่แล้ว, เครื่องใช้ไฟฟ้าที่ใช้พลังงานไฟฟ้าอย่างมีประสิทธิภาพ ขายได้มากกว่า 1.2 แสนชิ้น, สุขภัณฑ์ประหยัดน้ำ ขายได้มากกว่า 2.5 หมื่นชุด</p>\n<p><img src=\"https://www.blognone.com/sites/default/files/externals/5cd57aabd36a4f6f985c8ca7d2e92ca3.jpg\" /></p>\n<p>ส่วนของบริการจัดส่งสินค้า Cainiao Network ก็จัดส่งสินค้าไปมากกว่า 1 พันล้านคำสั่งซื้อใน 17 ชั่วโมง ซึ่งมากกว่าตัวเลขในปีก่อน มีข้อมูลน่าสนใจว่า Cainiao ได้สต็อคสินค้าไว้ในคลังสินค้าล่วงหน้าถึง 300 ล้านชิ้น จาก 87 ประเทศ เพื่อให้จัดส่งได้เร็วขึ้น ขณะที่การจัดส่งปลายทาง Alibaba ก็ใช้หุ่นยนต์ Xiaomanlv 350 ตัว เพื่อจัดส่งสินค้าให้ลูกค้าในมหาวิทยาลัยและพื้นที่ใกล้เคียง คิดเป็นจำนวนสินค้ามากกว่า 1 ล้านชิ้น ในเทศกาลลดราคา</p>\n<p><img src=\"https://www.blognone.com/sites/default/files/externals/19b28fdd9a73f5ad790ad79f141b6404.jpg\" /></p>\n<p>ที่มา: <a href=\"https://www.alizila.com/alibaba-1111-double11-singles-day-set-new-record-looking-beyond-numbers/\">Alibaba</a></p>\n</div></div></div><div><div>Topics: </div><div><div><a href=\"/topics/alibaba\">Alibaba</a></div><div><a href=\"/topics/e-commerce\">E-commerce</a></div><div><a href=\"/topics/china-single-day\">China Single Day</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0f4a57a12a7d0d4c62bf1b7444759fc91c87bee82529295d0cc7104017c21e8b","category":"Thai"}
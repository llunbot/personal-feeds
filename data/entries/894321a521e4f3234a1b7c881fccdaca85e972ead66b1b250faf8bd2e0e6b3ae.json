{"title":"Affinity บอกวิธีขายซอฟต์แวร์จะยังเป็นแบบขายขาด \"ในเวลานี้\"","link":"https://www.blognone.com/node/138917","date":1711499228000,"content":"<div><div><div><p>จากข่าวดีล <a href=\"https://www.blognone.com/node/138913\">Canva ซื้อกิจการ Affinity</a> ซอฟต์แวร์งานออกแบบยอดนิยม คำถามหนึ่งที่เกิดขึ้นจากผู้ใช้งาน Affinity ก็คือ โมเดลการขายซอฟต์แวร์จะเปลี่ยนไปหรือไม่?</p>\n<p>Affinity เป็นซอฟต์แวร์ที่ใช้รูปแบบการขายไลเซนส์แบบขายขาด (Perpetual) หรือจ่ายครั้งเดียวแล้วรับอัปเดตไปตลอดระยะเวลา ขณะที่ Canva นั้น ใช้โมเดลแบบจ่ายเงินค่าใช้งานแบบรายเดือน (Subscription) ซึ่งมีข้อดีข้อเสียแตกต่างกันไปทั้งมุมผู้พัฒนาและผู้ใช้งาน แต่ Subscription มีแนวโน้มจะเป็นที่นิยมมากขึ้นจากฝั่งผู้พัฒนา อย่างน้อยสิ่งที่พิสูจน์ได้คือ Adobe ที่มีผลประกอบการเติบโตมาโดยตลอด</p>\n<p>Affinity ตอบคำถามนี้ในหน้า FAQs ว่ายังไม่มีการเปลี่ยนแปลงวิธีการขาย<strong>ในเวลานี้</strong> โปรแกรมทั้งหมดยังมีขายแบบจ่ายครั้งเดียวต่อไป ส่วนคนที่ซื้อซอฟต์แวร์ Affinity ไปแล้ว ยังคงใช้งานได้ต่อไปเหมือนเดิม รวมทั้งอัปเดตเป็น V2 ได้ฟรี ส่วนเวอร์ชัน 2.5 จะออกเบต้าให้ทดสอบในเดือนหน้า</p>\n<p>Ashley Hewson ซีอีโอ Affinity บอกว่าสิ่งที่น่าจะเกิดขึ้นจากนี้คือการเชื่อมต่อการทำงานร่วมกันระหว่าง Affinity และ Canva โดยเฉพาะส่วนเวิร์กโฟลว์สำหรับลูกค้าองค์กร เนื่องจากลูกค้า Canva กลุ่มนี้ต้องการใช้โปรแกรมที่มีเครื่องมือหลากหลายมากกว่า และ Affinity มีสิ่งที่รองรับตรงนั้น</p>\n<p>ที่มา: <a href=\"https://affinity.serif.com/en-us/press/newsroom/canva-statement/\">Affinity</a></p>\n<p><img alt=\"No Description\" src=\"https://www.blognone.com/sites/default/files/externals/cba92f3ee156a364313f6d50e0f11dc7.jpg\" /></p>\n</div></div></div><div><div>Topics: </div><div><div><a href=\"/topics/affinity\">Affinity</a></div><div><a href=\"/topics/canva\">Canva</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"894321a521e4f3234a1b7c881fccdaca85e972ead66b1b250faf8bd2e0e6b3ae","category":"Thai"}
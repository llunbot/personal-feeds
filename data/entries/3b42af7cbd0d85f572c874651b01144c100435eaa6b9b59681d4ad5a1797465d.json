{"title":"นินเทนโดอธิบาย Switch 2 คงราคาเดิมเพราะผลิตในเวียดนาม, อุปกรณ์เสริมขึ้นราคา ผลิตในจีน","link":"https://www.blognone.com/node/146467","date":1747535994000,"content":"<span>นินเทนโดอธิบาย Switch 2 คงราคาเดิมเพราะผลิตในเวียดนาม, อุปกรณ์เสริมขึ้นราคา ผลิตในจีน</span>\n\n  <div>\n    <div>Body</div>\n              <div><p>IGN มีสัมภาษณ์ <a href=\"https://www.blognone.com/node/108245\">Doug Bowser ประธานของ Nintendo of America</a> เนื่องในโอกาสเปิดร้าน Nintendo Store สาขาซานฟรานซิสโก ประเด็นสำคัญที่แฟนๆ สนใจคงไม่พ้น <a href=\"https://www.blognone.com/node/145937\">\"ราคา\" ของ Nintendo Switch 2 ในสหรัฐ</a> ที่ยังคงราคา 449 ดอลลาร์เท่าเดิม (ก่อนนโยบายภาษี Trump) แต่อุปกรณ์เสริมกลับแพงขึ้น</p>\n<p>Bowser อธิบายว่าการตั้งราคาครั้งนี้ถูกพิจารณาอย่างถี่ถ้วน และนินเทนโดมั่นใจว่าจะสามารถยืนราคานี้ได้ยาวๆ แม้ในสถานการณ์เรื่องภาษีนำเข้าที่มีความไม่แน่นอนสูง บริษัทอยากให้ความมั่นใจกับลูกค้าว่าจะซื้อ Switch 2 ได้ที่ราคานี้</p>\n<p>ส่วนเหตุผลที่คอนโซลยืนราคาเดิม แต่อุปกรณ์เสริมขึ้นราคา Bowser บอกว่าเป็นเพราะแหล่งผลิตต่างกัน ตัวเครื่องคอนโซลผลิตในเวียดนาม มีประเด็นกำแพงภาษีไม่หนักเท่ากับจีน ซึ่งเป็นแหล่งผลิตอุปกรณ์เสริมต่างๆ</p>\n<p>อีกประเด็นที่คนสนใจกันมาคือ <a href=\"https://www.blognone.com/node/145642\">ราคาเกม Mario Kart World ที่แพงขึ้นเป็น 80 ดลอลาร์</a> คำตอบของ Bowser บอกว่าพิจารณาจากปริมาณคอนเทนต์ และระยะเวลารวมที่ใช้เล่น ที่แตกต่างกันในแต่ละเกม เขาบอกว่านี่คือเหตุผลที่ตั้งราคา Mario Kart World 80 ดอลลาร์ ส่วนเกมเปิดตัวอีกเกมคือ Donkey Kong Bananza ยังใช้ราคา 70 ดอลลาร์</p>\n<p>ประเด็นอื่นที่ Bowser พูดถึงคือ <a href=\"https://www.blognone.com/node/146323\">เป้ายอดขาย Switch 2 ปีแรก 15 ล้านเครื่อง</a> บอกว่าพิจารณาจากยอดขาย Switch 1 ในปีแรก และมั่นใจว่าซัพพลายเชนจะตอบสนองความต้องการของลูกค้าในช่วงแรกได้ เขาบอกว่าความต้องการ Switch 2 จะสูงมากในช่วงเริ่มขายเดือนมิถุนายน แต่นินเทนโดก็เตรียมรับมือเรื่องจำนวนสินค้าที่จะผลิตให้ทันต่อเนื่องไปจนถึงช่วงเทศกาลปลายปี</p>\n<p>อีกประเด็นที่น่าสนใจคือ Bowser พูดถึงภารกิจของนินเทนโดว่ายังเหมือนเดิมตลอดมา นั่นคือ \"สร้างรอยยิ้ม\" (create smiles) แต่วิธีการเปลี่ยนไปตามยุคสมัย สิ่งที่นินเทนโดปรับปรุงขึ้นในช่วงหลังคือเพิ่มช่องทางในการสัมผัสลูกค้า (touchpoint) ใหม่ๆ อย่างภาพยนตร์ สวนสนุก รวมถึงเปิดร้านค้า Nintendo Store เพิ่มขึ้นด้วย</p>\n<p>ที่มา - <a href=\"https://www.ign.com/articles/our-big-nintendo-san-francisco-interview-with-nintendo-of-america-president-doug-bowser\">IGN</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Sun, 05/18/2025 - 09:39</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3b42af7cbd0d85f572c874651b01144c100435eaa6b9b59681d4ad5a1797465d","category":"Thai"}
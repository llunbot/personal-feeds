{"title":"ผู้กำกับเกม Cyberpunk 2077 พาทีมงาน CDPR ออกมาตั้งสตูดิโอเกมใหม่ Blank","link":"https://www.blognone.com/node/134106","date":1685574960000,"content":"<div><div><div><p>Mateusz Kanik ผู้กำกับเกม  Cyberpunk 2077 และผู้กำกับร่วมของ The Witcher 3 ลาออกจากต้นสังกัดเดิม CD Projekt Red ออกมาตั้งสตูดิโอเกมแห่งใหม่ชื่อ <a href=\"https://blankgamestudios.com/\">Blank</a> อยู่ในโปแลนด์</p>\n<p>Blank ยังได้โปรดิวเซอร์ของ Cyberpunk 2077 อีก 2 คนคือ Jędrzej Mróz และ Marcin Jefimow มาร่วมก่อตั้งด้วย ตอนนี้มีพนักงานราว 10 คนซึ่งส่วนใหญ่ย้ายมาจาก CD Projekt Red</p>\n<p>สตูดิโอแห่งใหม่นี้ชูประเด็นเรื่องความสมดุลของชีวิตการทำงาน (work-life balance) และบอกว่าจะทำเกมคุณภาพ เน้นเรื่องเล่า อารมณ์ความรู้สึก เน้นงานคราฟต์มากกว่าการสร้าง \"เกมใหญ่\" แนวโอเพนเวิลด์ที่ซับซ้อน (คงเจ็บมาเยอะจากตอนทำ Cyberpunk) ส่วนข้อมูลของเกมที่กำลังทำอยู่บอกว่าเป็นเกมในโลกหายนะ (apocalypse) ที่เน้นการเล่าเรื่องของตัวละคร</p>\n<p>Blank ไม่ใช่สตูดิโอเกมแห่งแรกที่อดีตทีม CD Projekt Red ลาออกมาเปิด เพราะปีที่แล้วมี <a href=\"https://www.blognone.com/node/127225\">Rebel Wolves ที่ก่อตั้งโดย Konrad Tomaszkiewicz ผู้กำกับหลักของ The Witcher 3</a> และอดีตทีมงานอีกจำนวนหนึ่ง และ <a href=\"https://www.blognone.com/node/129603\">Dark Passenger</a> อดีตทีมงานอีกสายหนึ่ง ซึ่งทั้งสองทีมก็ให้เหตุผลเรื่องการเร่งงาน (crunch) ของ CDPR ว่าเป็นส่วนหนึ่งที่ทำให้ลาออกมาเปิดบริษัทเอง</p>\n<p>ที่มา - <a href=\"https://www.videogameschronicle.com/news/cyberpunks-director-and-other-former-cd-projekt-red-devs-form-new-studio-blank/\">VGC</a></p>\n<p><img alt=\"No Description\" src=\"https://www.blognone.com/sites/default/files/externals/9abed7a6d8402a96e03101da962a210b.jpg\" /></p>\n<p>ภาพตัวอย่างเกมใหม่ของ Blank</p>\n<p><img alt=\"No Description\" src=\"https://www.blognone.com/sites/default/files/externals/9cf381fb752c95324354aa88dc639e5e.jpg\" /></p>\n</div></div></div><div><div>Topics: </div><div><div><a href=\"/topics/cd-projekt\">CD Projekt</a></div><div><a href=\"/topics/cyberpunk-2077\">Cyberpunk 2077</a></div><div><a href=\"/topics/games\">Games</a></div><div><a href=\"/topics/blank\">Blank</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4eca9b978d20763917af71b1d3e60c4df503596e57031d7df11226b1a62f4e74","category":"Thai"}
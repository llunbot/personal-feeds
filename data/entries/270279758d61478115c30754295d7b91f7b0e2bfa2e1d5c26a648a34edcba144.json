{"title":"อินเทลเตรียมเลิกพัฒนาคอมไพล์เลอร์เอง หันไปใช้ LLVM พบทำงานเร็วกว่า รีดประสิทธิภาพโค้ดได้ดีกว่า","link":"https://www.blognone.com/node/124197","date":1628762928000,"content":"<div><div><div><p>อินเทลมีสินค้าชิ้นสำคัญในสายซอฟต์แวร์คือ Intel C++ Compiler ที่รีดประสิทธิภาพซีพียูได้ดีกว่าคอมไพล์เลอร์โอเพนซอร์สทั่วไป แต่ปีนี้อินเทลก็เตรียมย้ายเอนจินภายในของคอมไพล์เลอร์นี้ไปใช้ LLVM แทนแล้ว</p>\n<p>LLVM เป็นโครงการที่มีโครงการย่อยๆ อยู่จำนวนมาก เช่น คอมไพล์เลอร์ภาษา C++ นั้นมีโครงการ Clang เป็นตัวคอมไพล์ภาษา (frontend) อยู่ โดยอินเทลจะพัฒนาให้ LLVM สามารถออปติไมซ์โค้ดได้ดีขึ้น โดยโค้ดส่วนหนึ่งจะส่งกลับเข้าโครงการ LLVM แต่บางส่วนจะเก็บไว้กับคอมไพล์เลอร์ Intel oneAPI เท่านั้น</p>\n<p>อินเทลระบุว่าโดยรวมแล้วการเปลี่ยนเอนจินมาเป็น LLVM ทำให้ตัวคอมไพล์เลอร์ทำงานได้เร็วขึ้น 14% ขณะที่การคอมไฟล์โค้ดด้านเลขทศนิยม (floating point) นั้นได้โค้ดที่ทำงานเร็วกว่า GCC ถึง 41% เทียบกับกับเอนจินเดิมของอินเทลเองที่ได้โค้ดทำงานเร็วกว่า GCC อยู่ 18% เท่านั้น</p>\n<p>ผู้ใช้คอมไพล์เลอร์เดิมของอินเทลยังคงใช้งานต่อไปได้ แต่อินเทลอาจจะปรับสภานะเป็น Legacy Product Support ที่หยุดการอัพเดตในอนาคต ดังนั้นหากใครใช้งานคอมไพล์เลอร์เดิมอยู่ก็ควรเตรียมปรับไปใช้เวอร์ชั่น LLVM</p>\n<p>ที่มา - <a href=\"https://software.intel.com/content/www/us/en/develop/blogs/adoption-of-llvm-complete-icx.html\">Inte</a></p>\n<p><img src=\"https://www.blognone.com/sites/default/files/externals/3532aa6863275e2c0277d38447e495da.png\" /></p>\n<p>กราฟประสิทธิภาพโค้ดจากคอมไพล์เลอร์แบบต่างๆ เทียบกับ GCC 11.1</p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/compiler\">Compiler</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"270279758d61478115c30754295d7b91f7b0e2bfa2e1d5c26a648a34edcba144","category":"Thai"}
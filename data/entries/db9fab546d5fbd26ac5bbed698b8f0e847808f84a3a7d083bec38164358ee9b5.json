{"title":"[ไม่ยืนยัน] สถานการณ์ใน X ตึงเครียด เมื่อ Elon Musk สั่งซีอีโอ Linda Yaccarino ให้คุมค่าใช้จ่ายมากขึ้น","link":"https://www.blognone.com/node/140539","date":1719148741000,"content":"<div><div><div><p>Financial Times อ้างแหล่งข่าวเกี่ยวกับสถานการณ์ภายใน X ว่าตอนนี้ความสัมพันธ์ของ Elon Musk เจ้าของ X และ <a href=\"https://www.blognone.com/node/134310\">Linda Yaccarino</a> ซีอีโอ (ที่ Musk เป็น<a href=\"https://www.blognone.com/node/133805\">คนชวน</a>มาเอง) มีความตึงเครียดมากขึ้นจากหลายเหตุการณ์ในช่วงที่ผ่านมา เนื่องจาก Musk ต้องการให้ X มีรายได้ที่มากขึ้น ขณะเดียวกันก็สั่งให้ลดค่าใช้จ่ายที่ไม่จำเป็น</p>\n<p>เหตุการณ์หนึ่งที่สำคัญคือ Yaccarino ได้ไล่ออกมือขวาคนสนิท Joe Benarroch ซึ่งดูแลส่วนการดำเนินงานธุรกิจ เนื่องจากการ<a href=\"https://www.blognone.com/node/140119\">ประกาศรองรับคอนเทนต์ผู้ใหญ่</a> กลับไม่มีการแจ้งลูกค้าก่อน ซึ่งส่งผลกระทบต่อการลงโฆษณาจากแบรนด์ต่าง ๆ</p>\n<p>ความตึงเครียดระหว่างเจ้าของและซีอีโอมีอีกหนึ่งเรื่อง นั่นคือไม่กี่เดือนที่ผ่านมา Musk ได้ให้ Steve Davis ซึ่งเป็นคนสนิท และเคยเป็นผู้บริหาร The Boring Company เข้ามาช่วยแก้ไขปัญหาการเงินและการจัดการใน X โดยเขาได้สั่งปลดพนักงานออกจำนวนหนึ่ง ซึ่งรวมทั้งฝ่ายขายในอเมริกาและอังกฤษ รวมทั้งสั่งลดค่าใช้จ่ายการเดินทาง ซึ่งทั้งหมด Yaccarino มองว่าเป็นฝ่ายที่หารายได้เข้าบริษัท การเข้ามาจัดการปัญหาหลายอย่างนี้ยังทำให้ Yaccarino ไม่แน่ใจว่าสถานะซีอีโอของตนอาจถูกแทนที่ด้วย Davis หรือไม่</p>\n<p>อีกเหตุการณ์ที่ทำให้ Musk และ Yaccarino พบกับปัญหามากขึ้น นั่นคือทั้งสองคนได้เข้าร่วมงานเทศกาลโฆษณาเมือง Cannes และได้หารือกับเอเจนซีโฆษณาบริษัทต่าง ๆ ซึ่งพบว่าแบรนด์ต่าง ๆ ยังไม่อยากกลับมาลงโฆษณาใน X เนื่องจากหลายประเด็นในช่วงที่ผ่านมา</p>\n<p>X และ Elon Musk ยังไม่ได้ออกมาให้ความเห็นต่อรายงานข่าวดังกล่าว</p>\n<p>ที่มา: <a href=\"https://www.ft.com/content/b114dd0d-3881-4e5f-822b-02b2596e6a42\">The Financial Times</a></p>\n<p><img src=\"https://www.blognone.com/sites/default/files/externals/59c64fa35a41199bda9fd8b7accce3b9.jpg\" /></p>\n</div></div></div><div><div>Topics: </div><div><div><a href=\"/topics/linda-yaccarino\">Linda Yaccarino</a></div><div><a href=\"/topics/elon-musk\">Elon Musk</a></div><div><a href=\"/topics/x-company\">X.com</a></div><div><a href=\"/topics/ceo\">CEO</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"db9fab546d5fbd26ac5bbed698b8f0e847808f84a3a7d083bec38164358ee9b5","category":"Thai"}
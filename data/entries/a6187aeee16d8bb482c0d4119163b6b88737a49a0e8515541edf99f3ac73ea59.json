{"title":"สตูดิโอผู้สร้างเกม Immortals of Aveum ปลดพนักงานออก 45% หลังยอดขายเกมไม่เข้าเป้า","link":"https://www.blognone.com/node/135774","date":1694916389000,"content":"<div><div><div><p>Ascendant Studios สตูดิโอผู้พัฒนาเกมยิงแนวเวทย์มนตร์ Immortals of Aveum ที่เพิ่งวางขายในเดือนสิงหาคม ประกาศปลดพนักงานออกราว 40 คน หรือ 45% ของพนักงานทั้งหมด หลังยอดขายของเกม Immortals of Aveum ไม่เข้าเป้า</p>\n<p>Ascendant Studios ก่อตั้งเมื่อปี 2018 โดย Bret Robbins อดีตผู้บริหารของ EA (ทำเกม Dead Space ภาคแรก) และ Sledgehammer Games (ทำเกม Call of Duty หลายภาค) และเพิ่งมีผลงานเกมแรกออกมาคือ Immortals of Aveum ในปี 2023 โดยได้ EA เป็นผู้จัดจำหน่าย</p>\n<p>เกม Immortals of Aveum เป็นเกมยิง FPS มุมมองบุคคลที่หนึ่ง แต่เปลี่ยนจากปืนมาเป็นเวทย์มนตร์ในโลกแฟนตาซี (แนวเดียวกับพวก Heretic หรือ Hexen ในอดีต) พัฒนาบนเอนจิน Unreal Engine 5 แต่เกมไม่ประสบความสำเร็จมากนักในแง่เสียงวิจารณ์ (<a href=\"https://www.metacritic.com/game/immortals-of-aveum/\">คะแนนรีวิวเฉลี่ย 70/100</a>) และมีผู้เล่นบน Steam สูงสุดแค่ 800 คนเท่านั้น เหตุผลข้อหนึ่งคือเกมกินสเปกเครื่องค่อนข้างสูงบนพีซี ทำให้มีข้อจำกัดเรื่องฐานผู้เล่นด้วย</p>\n<p>Bret Robbins ยอมรับผ่านทวิตเตอร์ว่าจำเป็นต้องปลดพนักงานออก 45% โดยพนักงานจะได้รับแพ็กเกจชดเชยและมาตรการช่วยเหลืออื่นๆ เขาบอกว่าภูมิใจในทีมงาน ที่สามารถตั้งสตูดิโอใหม่ ทำเกมใหม่ที่ไม่ใช่เกมภาคต่อ บนเทคโนโลยีใหม่ (UE5) ได้พร้อมกัน ทีมงานจะยังอัพเดตเกม Immortals of Aveum ให้ต่อไป</p>\n<p>ที่มา - <a href=\"https://www.polygon.com/23873880/immortals-of-aveum-studio-layoff\">Polygon</a></p>\n<p><img alt=\"No Description\" src=\"https://www.blognone.com/sites/default/files/externals/380a0a0fd54e1734faf3306e7dc04e0e.jpg\" /></p>\n<blockquote><p><a href=\"https://t.co/gftU3XlbFZ\">pic.twitter.com/gftU3XlbFZ</a></p>\n<p>— Bret Robbins (@BretRobbins) <a href=\"https://twitter.com/BretRobbins/status/1702397324755083719?ref_src=twsrc%5Etfw\">September 14, 2023</a></p></blockquote>\n</div></div></div><div><div>Topics: </div><div><div><a href=\"/topics/ascendant-studios\">Ascendant Studios</a></div><div><a href=\"/topics/games\">Games</a></div><div><a href=\"/topics/layoff\">Layoff</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a6187aeee16d8bb482c0d4119163b6b88737a49a0e8515541edf99f3ac73ea59","category":"Thai"}
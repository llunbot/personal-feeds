{"title":"NetEase ยืนยัน ยังอยากทำตลาด Overwatch 2 ในจีน บอกผู้เล่นไม่ทับกับ Marvel Rivals","link":"https://www.blognone.com/node/145070","date":1741091836000,"content":"<div><div><div><p>NetEase ประสบความสำเร็จอย่างมากกับ<a href=\"https://www.blognone.com/node/144851\">เกม Marvel Rivals เกมยิงแนวฮีโร่ที่มีผู้เล่นมากถึง 40 ล้านคน</a> เมื่อพูดถึงเกมยิงแนวฮีโร่ ย่อมหลีกเลี่ยงไม่ได้ที่จะถูกเปรียบเทียบกับ Overwatch และสิ่งสำคัญที่หลายคนอาจลืมไปแล้วคือ <a href=\"https://www.blognone.com/node/139164\">NetEase เป็นผู้ให้บริการเกมของ Blizzard ในประเทศจีน</a> คนส่วนใหญ่มักนึกถึง World of Warcraft แต่มันรวมถึง Overwatch 2 ด้วย</p>\n<p>ในงานแถลงผลประกอบการไตรมาสล่าสุดของ NetEase จึงมีนักลงทุนถามเรื่องนี้ คำถามคือ Overwatch 2 จะกลับมาให้บริการในจีนเมื่อไร และ NetEase จะบริหารความสัมพันธ์ระหว่าง 2 เกมนี้อย่างไร</p>\n<p>คำตอบของ NetEase คือบริษัทมองว่ามีตลาดผู้เล่นใหญ่พอสำหรับเกมยิงแนวฮีโร่ทั้ง 2 เกม ผู้เล่นแต่ละเกมมีความต้องการต่างกัน บริษัทมีแผนจะนำ Overwatch กลับมาทำตลาดจีนต่อไป แบบเดียวกับที่นำ World of Warcraft และ Hearthstone กลับมาแล้วได้ประมาณ 6 เดือน ซึ่งได้เสียงตอบรับจากผู้เล่นเป็นอย่างดี</p>\n<p>ส่วนแผนในอนาคตของ Marvel Rivals จะยังอัพเดตเนื้อหาอย่างต่อเนื่อง และมีแผนจะทำ e-Sport ในอนาคตด้วย</p>\n<p>ที่มา - <a href=\"https://finance.yahoo.com/news/netease-inc-ntes-q4-2024-070339624.html?guccounter=1\">Yahoo Finance</a>, <a href=\"https://www.pcgamer.com/games/third-person-shooter/the-market-is-large-enough-to-accommodate-both-games-netease-is-confident-it-can-make-space-for-marvel-rivals-and-overwatch-2/\">PC Gamer</a></p>\n<p><img alt=\"No Description\" src=\"https://www.blognone.com/sites/default/files/externals/015642a03937eb15f88a2049c7d9c08f.jpeg\" /></p>\n</div></div></div><div><div>Topics: </div><div><div><a href=\"/topics/overwatch\">Overwatch</a></div><div><a href=\"/topics/games\">Games</a></div><div><a href=\"/topics/netease\">NetEase</a></div><div><a href=\"/topics/marvel-rivals\">Marvel Rivals</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f34643397301bb6d53c6f06e158822102f310d7184a7c9dbf8a2129829f44023","category":"Thai"}
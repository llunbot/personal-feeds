{"title":"ไปถึงร้านกาแฟ จำรหัสผ่านแอพไม่ได้? 1Password เพิ่มฟีเจอร์ช่วยหารหัสตาม Location","link":"https://www.blognone.com/node/145166","date":1741574788000,"content":"<div><div><div><p>1Password เพิ่มฟีเจอร์เล็กๆ แต่น่าจะมีประโยชน์ นั่นคือการระบุตำแหน่ง (location) คู่ไปกับรหัสผ่านของบริการบางตัวที่เก็บไว้ใน 1Password เพื่อให้บริการตัวนั้นโผล่ขึ้นมาบนแอพ 1Password ตอนที่เราจำเป็นต้องใช้งาน</p>\n<p>ฟังดูอาจเข้าใจยาก ยกตัวอย่างเข้าใจง่ายกว่า สมมติว่าเรามีแอพร้านกาแฟชื่อดังติดเครื่องไว้ นานๆ เปิดใช้ทีเวลาไปซื้อกาแฟที่ร้านนี้ แต่แอพตัวนี้มักล็อกเอาท์เราออกบ่อยๆ ทำให้เวลาต้องหยิบแอพมาจ่ายเงิน ต้องมาวุ่นวายไล่กรอกรหัสใหม่ทุกครั้ง การเปิดดูใน 1Password ก็ใช้เวลาพอสมควร เพราะบางทีชื่อแอพกับชื่อร้านไม่ตรงกัน</p>\n<p>โซลูชันของ 1Password คือระบุมาเลยว่าใช้แอพตัวนี้ในพื้นที่แถวไหน เมื่อเราเดินไปใกล้บริเวณนั้นในรัศมีที่กำหนด แอพ 1Password จะดันบัญชีของแอพตัวนี้ขึ้นมาเลย เราเพียงแค่เปิด 1Password เลือกบัญชีแอพที่ต้องการ ล็อกอินแอพนั้น แล้วใช้งานได้ทันที</p>\n<p>1Password บอกว่าได้ไอเดียนี้มาจากงาน Hackathon ภายในบริษัท ที่พนักงานหยิบเอา pain point ในชีวิตจริงมาแก้ปัญหา หลังจากได้รับเสียงตอบรับดีภายในบริษัท จึงนำออกมาให้ลูกค้าใช้งานด้วย</p>\n<p>ที่มา - <a href=\"https://blog.1password.com/add-locations-to-items/\">1Password</a></p>\n<p><img alt=\"No Description\" src=\"https://www.blognone.com/sites/default/files/externals/43536e10770f685e95934b4ba0763483.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/52663b46f25d1087addfdde229dc9244.jpg\" /></p>\n</div></div></div><div><div>Topics: </div><div><div><a href=\"/topics/1password\">1Password</a></div><div><a href=\"/topics/location-based-service\">Location-Based Service</a></div><div><a href=\"/topics/password-manager\">Password Manager</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8cdfaed1684babff062bf0e523c25e9fbab4fbfb9a89e6b6bb5370894404d04a","category":"Thai"}
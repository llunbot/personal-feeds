{"title":"เผย Microsoft เริ่มพิจารณาเพิ่มทางเลือกใช้งานโมเดลที่ไม่ใช่ของ OpenAI ใน 365 Copilot","link":"https://www.blognone.com/node/143819","date":1735047084000,"content":"<div><div><div><p>ประเด็นไมโครซอฟท์พยายาม<a href=\"https://www.blognone.com/node/142638\">ลดการพึ่งพา</a>การพัฒนาปัญญาประดิษฐ์ด้วยเทคโนโลยีของ OpenAI (ที่บริษัทไปลงทุน) นั้นมีออกมาระยะหนึ่งแล้ว ล่าสุดสำนักข่าว Reuters บอกว่าไมโครซอฟท์เริ่มเปิดแนวทางให้ Microsoft 365 Copilot ใช้งานโมเดล AI ที่เป็นโมเดลของไมโครซอฟท์พัฒนาขึ้นเอง ไปจนถึงการใช้โมเดล AI จากบริษัทภายนอกอื่นเข้ามาเสริมแล้ว</p>\n<p>ที่ผ่านมา Microsoft 365 Copilot ซึ่งเป็นชุดผลิตภัณฑ์ AI ของไมโครซอฟท์ มีจุดขายหนึ่งคือการเข้าถึงเทคโนโลยีล่าสุดจาก OpenAI อย่าง GPT-4 สะท้อนว่าในตอนนั้นการได้เทคโนโลยีของ OpenAI คือสิ่งที่ไมโครซอฟท์ให้ความสำคัญ อย่างไรก็ตามนอกจากต้องการลดการพึ่งพาผู้พัฒนารายเดียวแล้ว แหล่งข่าวบอกว่าไมโครซอฟท์มีประเด็นเรื่องต้นทุนที่สูงกับความเร็วในการใช้งานสำหรับลูกค้าองค์กร ซึ่งส่งผลให้ราคาไลเซนส์ Microsoft 365 Copilot สูง จนทำให้จำนวนลูกค้าองค์กรที่ซื้อยังไม่เยอะเท่าที่คาดไว้ ทำให้บริษัทสนใจเลือกพัฒนา Microsoft 365 Copilot ด้วยเทคโนโลยีตนเองมากขึ้น</p>\n<p>ก่อนหน้านี้ GitHub ซึ่งไมโครซอฟท์เป็นเจ้าของก็<a href=\"https://www.blognone.com/node/142838\">เพิ่มตัวเลือก</a>ใช้งานโมเดลจากค่ายอื่นทั้ง Claude 3.5 Sonnet ของ Anthropic หรือ Gemini 1.5 Pro ของกูเกิลได้</p>\n<p>ตัวแทนไมโครซอฟท์ชี้แจงจากรายงานนี้ว่า OpenAI ยังคงเป็นพาร์ตเนอร์รายสำคัญของบริษัท ที่ให้เข้าถึงโมเดลที่มีความก้าวหน้ารุ่นใหม่ล่าสุด ข้อตกลงของสองบริษัทคือไมโครซอฟท์สามารถนำโมเดล OpenAI มาปรับแต่งเพิ่มเติมได้</p>\n<p>ที่มา: <a href=\"https://www.reuters.com/technology/artificial-intelligence/microsoft-works-add-non-openai-models-into-365-copilot-products-sources-say-2024-12-23/\">Reuters</a></p>\n<p><img src=\"https://www.blognone.com/sites/default/files/externals/7f97ee8f7c54239a0b37ad2ea01506a1.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/microsoft-copilot\">Microsoft Copilot</a></div><div><a href=\"/topics/microsoft\">Microsoft</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/openai\">OpenAI</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7ee7eacc3392c77c58bbdd82e6a658be45d5195cc4d3e6f365e3423e4f444487","category":"Thai"}
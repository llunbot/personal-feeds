{"title":"ไลบรารี ruby-saml มีช่องโหว่ เปิดทางแฮกเกอร์ปลอมตัวเป็นใครก็ได้","link":"https://www.blognone.com/node/145288","date":1742087551000,"content":"<div><div><div><p>ไลบรารี ruby-saml ไลบรารีที่เป็นส่วนประกอบสำคัญของการทำ single sign-on บริการจำนวนมาก มีช่องโหว่จากความผิดพลาดในการ parse ค่า XML เปิดทางให้แฮกเกอร์สามารถปลอมตัวเป็นผู้ใช้อื่นได้</p>\n<p>ช่องโหว่นี้ถูกพบจากโครงการรายงานช่องโหว่ของ GitHub ที่กำลังพิจารณาย้ายมาใช้ไลบรารี ruby-saml หลังจากเคยใช้งานมาตั้งแต่ปี 2014 แต่ถอดออกไปใช้ไลบรารีของตนเอง เมื่อพิจารณานำกลับมาใช้อีกครั้งจึงเปิด test environment ให้นักวิจัยเข้ามาทดสอบ</p>\n<p>ruby-saml นั้นอาศัยไลบรารีอ่าน XML สองตัวพร้อมกัน คือ REXML และ Nokogiri นักวิจัยมุ่งหาบั๊ก Parser differentials ที่หาความแตกต่างในการอ่านข้อมูลเดียวกันจากไลบรารีสองตัว และก็พบว่าบางกรณีมีความต่างกันจริงๆ เปิดทางให้แฮกเกอร์สร้าง XML ที่ได้จากการล็อกอินปกติมาดัดแปลงเป็นผู้ใช้อื่นในระบบได้</p>\n<p>ความผิดพลาดประการหนึ่งที่เป็นสาเหตุของช่องโหว่นี้คือ Nokogiri นั้นรายงานความผิดพลาดในการ parse XML แล้ว แต่ ruby-saml ไม่ได้ดักเอาไว้ เนื่องจาก Nokogiri รายงานความผิดพลาดแจ้งในผลการ parse แล้วเติมฟิลด์ <code>errors</code> แทนที่จะแสดงความผิดพลาดอย่างชัดแจ้ง เช่นทำให้เกิด exception</p>\n<p>ช่องโหว่นี้มีแพตช์แล้วตั้งแต่วันที่ 12 มีนาคมที่ผ่านมา และ GitLab ก็ได้แจ้งเตือนก่อนหนึ่งเดือนเพราะใช้ไลบรารีเดียวกัน ขณะที่การแก้ไขระยะยาวนั้นทาง ruby-saml เตรียมจะยุบ XML parser เหลือตัวเดียว</p>\n<p>ที่มา - <a href=\"https://github.blog/security/sign-in-as-anyone-bypassing-saml-sso-authentication-with-parser-differentials/\">GitHub</a></p>\n<p><img alt=\"No Description\" src=\"https://www.blognone.com/sites/default/files/externals/e8b32234d21fb665e51973e885ea0d79.png\" /></p>\n</div></div></div><div><div>Topics: </div><div><div><a href=\"/topics/ruby\">Ruby</a></div><div><a href=\"/topics/security\">Security</a></div><div><a href=\"/topics/github\">GitHub</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b3570b6b4b9c4a80bdd9a94b5dd4db41abb558e54ae04a69f1b0bb21a5d4f85e","category":"Thai"}
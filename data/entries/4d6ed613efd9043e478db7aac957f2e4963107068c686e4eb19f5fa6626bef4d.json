{"title":"Supermicro รายงานผลตรวจสอบของคณะกรรมการอิสระ ยืนยันไม่พบปัญหาด้านการปฏิบัติที่ไม่ถูกต้อง","link":"https://www.blognone.com/node/143418","date":1733181839000,"content":"<div><div><div><p>Supermicro รายงานผลการตรวจสอบความโปร่งใสในการดำเนินงานโดยคณะกรรมการอิสระ โดยรายงานระบุว่าไม่พบหลักฐานของการปฏิบัติที่ไม่ถูกต้อง เป็นไปตามที่<a href=\"https://www.blognone.com/node/142955\">รายงาน</a>ที่เคยออกมาเมื่อเดือนที่แล้ว</p>\n<p>ก่อนหน้านี้ Supermicro พบปัญหาเมื่อผู้ตรวจสอบบัญชีจาก Ernst &amp; Young ได้ขอลาออกจากการเป็นผู้ตรวจสอบ โดยบอกว่าตรวจพบปัญหาความโปร่งใสในการดำเนินงาน ทำให้ Supermicro ไม่สามารถรายงานผลประกอบการที่ตรวจสอบแล้วทันกำหนดเวลาของ SEC ซึ่งบริษัทได้<a href=\"https://www.blognone.com/node/143192\">แต่งตั้ง BDO USA</a> เป็นผู้ตรวจสอบบัญชีใหม่ และขอเลื่อนกำหนดส่งผลประกอบการ เพื่อให้หุ้นบริษัทยังซื้อขายในตลาดแนสแดคได้ต่อไป</p>\n<p>ประเด็นที่คณะกรรมการอิสระทำการตรวจสอบ มีหลายหัวข้อเช่น การกลับมาจ้างพนักงานที่ลาออกไปก่อนหน้าเพราะถูกสอบสวนเมื่อปี 2017, กระบวนการบันทึกยอดขายโดยเฉพาะช่วงท้ายไตรมาส, การส่งออกสินค้าไปยังประเทศที่มีคำสั่งห้าม และประเด็นอื่นที่เกี่ยวข้อง ซึ่งทั้งหมดไม่พบปัญหาด้านความโปร่งใส</p>\n<p>คณะกรรมการอิสระได้แนะนำให้ Supermicro รีบแต่งตั้งซีเอฟโอคนใหม่ขึ้นมาโดยเร็วที่สุด รวมทั้งแต่งตั้งเจ้าหน้าที่บริหารในฝ่ายการเงินส่วนต่าง ๆ เพิ่มเติม เพื่อให้เกิดการกำกับดูแลที่ดีขึ้น และรองรับการเติบโตอย่างรวดเร็วของบริษัท</p>\n<p>ราคาหุ้นของ Supermicro ปรับเพิ่มขึ้นเกือบ 30% หลังรายงานผลการตรวจสอบนี้</p>\n<p>ที่มา: <a href=\"https://ir.supermicro.com/news/news-details/2024/Supermicro-Announces-Completion-of-Review-by-Independent-Special-Committee/default.aspx\">Supermicro</a> และ <a href=\"https://www.cnbc.com/2024/12/02/super-micro-computer-pops-14percent-after-special-committee-finds-no-evidence-of-misconduct.html\">CNBC</a></p>\n<p><img src=\"https://www.blognone.com/sites/default/files/externals/55aa2073ca97cc207d6e09e0da2a3964.jpeg\" /></p>\n</div></div></div><div><div>Topics: </div><div><div><a href=\"/topics/supermicro\">Supermicro</a></div><div><a href=\"/topics/management\">Management</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4d6ed613efd9043e478db7aac957f2e4963107068c686e4eb19f5fa6626bef4d","category":"Thai"}
{"title":"ซัมซุงเปิดตัวเซ็นเซอร์ Isocell HP1 รุ่นใหม่ ความละเอียดสูงถึง 200MP","link":"https://www.blognone.com/node/124561","date":1630594495000,"content":"<div><div><div><p>ซัมซุงเปิดตัวเซ็นเซอร์ภาพใหม่ 2 รุ่น ที่น่าจับตาคือ <strong>Isocell HP1</strong> ที่มีความละเอียดสูงถึง 200 ล้านเมกะพิกเซล แซงหน้า<a href=\"https://www.blognone.com/node/111307\">เซ็นเซอร์ตัวเดิมที่ความละเอียด 108 เมกะพิกเซล</a>ไปไกล (เปิดตัวปี 2019 และใช้ใน Galaxy S20 ปี 2020)</p>\n<p>Samsung Isocell HP1 ใช้เม็ดพิกเซลขนาด 0.64μm ถือว่าเล็กที่สุดของซัมซุงในปัจจุบัน (ก่อนหน้านี้ <a href=\"https://www.blognone.com/node/112158\">มีรุ่น 0.7μm</a>) จึงสามารถรองรับความละเอียดภาพ 200MP ได้ในขนาดเซ็นเซอร์ที่เล็กมากพอใส่ลงในมือถือ</p>\n<p>ในการใช้งานจริงคงไม่มีใครใช้ภาพระดับ 200MP มากนัก เซ็นเซอร์ Isocell HP1 มีวิธีรวมภาพ (pixel binning) แบบใหม่ที่เรียกว่า ChameleonCell ออกมาเป็นภาพ 12.5MP (รวม 16 พิกเซลเข้าด้วยกัน กลายเป็นเม็ดพิกเซลขนาดใหญ่ 2.56μm แทน) ซึ่งซัมซุงคุยว่าสามารถรับแสงได้ปริมาณมากขึ้น ถ่ายภาพในที่มืดได้ดีขึ้น ส่วนจะดีแค่ไหนคงต้องรอดูกันในมือถือที่ใช้ Isocell HP1 จริงๆ (ซึ่งก็น่าจะเป็น Galaxy S22)</p>\n<p><img src=\"https://www.blognone.com/sites/default/files/externals/16ef349ef1ce35e6f3ccd1dbd16ce44c.jpg\" /></p>\n<p>ซัมซุงยังเปิดตัวเซ็นเซอร์อีกรุ่นคือ <strong>Isocell GN5</strong> ความละเอียด 50MP เม็ดพิกเซลขนาด 1.0μm มีเทคโนโลยี Dual Pixel Pro มีโฟโต้ไดโอด 2 ตัวต่อหนึ่งเม็ดพิกเซล วางทั้งในแนวนอนและแนวตั้ง ผลคือการออโต้โฟกัสทำได้ดีขึ้นมาก เพราะเซ็นเซอร์สามารถวัดการเปลี่ยนแปลงของแสงได้ทั้งสองมิติ</p>\n<p>ของใหม่ใน GN5 คือตัวโฟโต้ไดโอดทั้งสองยังถูกกั้นระหว่างกัน Front Deep Trench Isolation (FDTI) เพื่อให้แต่ละตัวรับแสงได้เต็มที่ด้วย</p>\n<p><img src=\"https://www.blognone.com/sites/default/files/externals/bfd9a68abf04b5869b1a4153267e3229.jpg\" /></p>\n<p>ที่มา - <a href=\"https://news.samsung.com/global/samsung-brings-advanced-ultra-fine-pixel-technologies-to-new-mobile-image-sensors\">Samsung</a></p>\n</div></div></div><div><div>Topics: </div><div><div><a href=\"/topics/samsung\">Samsung</a></div><div><a href=\"/topics/isocell\">ISOCELL</a></div><div><a href=\"/topics/camera\">Camera</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e78581f8000dd4e29cd623e82b9354afc928936b899e866d1a2f8515ddb0fe24","category":"Thai"}
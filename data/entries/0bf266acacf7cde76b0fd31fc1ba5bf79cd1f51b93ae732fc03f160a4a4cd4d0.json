{"title":"[CES2024] Asus เปิดตัวแล็ปท็อป ROG Strix Scar จอ Mini-LED และ ROG Zephyrus จอ OLED","link":"https://www.blognone.com/node/137537","date":1704707769000,"content":"<div><div><div><p>Asus นำแล็ปท็อปตัวใหม่มาเปิดตัวในงาน CES2024  จำนวน 3 รุ่นได้แก่ ROG Strix Scar 18, ROG Zephyrus G14 และ G16 ชูจุดเด่นใช้พาเนล Mini-LED และ OLED ตามลำดับ</p>\n<p><img alt=\"No Description\" src=\"https://www.blognone.com/sites/default/files/externals/51a6033d3cb3b4e0e4842eb3a26aba33.png\" /><em>ภาพจาก PCWorld ถ่ายโดย Matthew Smith</em></p>\n<p><strong>ROG Strix Scar 18</strong> แล็ปท็อปหน้าจอขนาด 18 นิ้วรุ่นใหม่เปลี่ยนมาใช้พาเนล Mini-LED (รุ่นก่อนใช้ IPS) ที่สามารถหรี่แสงไฟเฉพาะจุด (Local Dimming) ได้ถึง 2,304 โซน เข้าใกล้จอของ Macbook Pro 16 นิ้วที่ทำได้ 2,554 โซน ขอบเขตสีที่ครอบคลุม sRGB 100%, DCI-P3 100% และ Adobe RGB 91% ความละเอียดหน้าจอ 2560 x 1600</p>\n<p><img alt=\"No Description\" src=\"https://www.blognone.com/sites/default/files/externals/fab7cf1703f1733a5bc9aaf4cb2bbca9.png\" /></p>\n<p>จากการทดสอบของ PC World พบว่าหน้าจอ Mini-LED ของ Asus สามารถรับสว่าง HDR ได้สูงสุด 1,153 nit แสดงผล HDR ได้ดีในด้านความสว่างเมื่อเทียบกับรุ่นอื่น ๆ ในตลาด ส่วนการแสดงผลเอฟเฟคระเบิดในฉากมืด ๆ ยังคงมีแสงล้น (Blooming) ออกมาแต่อยู่ในระดับที่น้อยมาก และมีอัตราส่วนสีดำที่ดำที่สุดและสีขาวที่ขาวที่สุด (Contrast Ratio) อยู่ที่ 25600:1</p>\n<p><strong>ROG Zephyrus G14 และ G16</strong> เป็นแล็ปท็อปจอ OLED ตัวแรกในตลาดที่มาพร้อมเทคโนโลยี G-Sync ของ Nvidia โดย G14 หน้าจอความละเอียด 2880x1800 รีเฟรชเรท 120Hz ในขณะที่ G16 หน้าจอความละเอียด 2560 x 1600 รีเฟรชเรทสูงสุด 240Hz พร้อมอัตราตอบสนองอยู่ที่ 0.02 มิลลิวินาที มีขอบเขตสีที่ครอบคลุม sRGB 100% , DCI-P3 100% และ Adobe RGB 91% (G14 ได้ 91% ส่วน G16 ได้ 97%) รองรับความสว่างสูงสุด HDR ที่ 600 nits</p>\n<p><img alt=\"No Description\" src=\"https://www.blognone.com/sites/default/files/externals/5ae72512bc81df6fc088dd01eac8a423.png\" /></p>\n<p>จากข้อมูล Asus บอกว่าแล็ปท็อปจอ OLED ส่วนใหญ่ในตลาดต่างใช้พาเนลจอจาก Samsung ซึ่ง ROG Zephyrus G14 และ G16 ก็ใช้ แต่ Asus ร่วมมือกับ Samsung และ Nvidia เพื่อลดปัญหาของ OLED ที่พิกเซลบนแผงจะไม่สว่างอย่างต่อเนื่อง เมื่อเปิดและปิดหลายครั้งในแต่ละวินาที โดยการเพิ่มความถี่การปล่อยพิกเซลเป็น 960Hz ใน G16 และ 480Hz ใน G14 ซึ่งมากพอจะแก้ไขปัญหานี้ได้ (ปัญหานี้ไม่ได้เกิดกับแผง OLED ในจอมอนิเตอร์ทั่วไป และจอมอนิเตอร์ OLED ส่วนใหญ่ในตลาดจะรองรับ Adaptive Sync อยู่ก่อนแล้ว)</p>\n<p>ที่มา - <a href=\"https://www.pcworld.com/article/2190855/asus-new-mini-led-is-a-retina-scorching-treat.html\">PCWorld</a></p>\n</div></div></div><div><div>Topics: </div><div><div><a href=\"/topics/rog\">ROG</a></div><div><a href=\"/topics/asus\">ASUS</a></div><div><a href=\"/topics/laptop\">Laptop</a></div><div><a href=\"/topics/ces\">CES</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0bf266acacf7cde76b0fd31fc1ba5bf79cd1f51b93ae732fc03f160a4a4cd4d0","category":"Thai"}
{"title":"Android 12 จะยังคับผู้ผลิตใช้เคอร์เนลเดียวกันหมดหมด โมดูลของผู้ผลิตต้องแยกออกไป","link":"https://www.blognone.com/node/124944","date":1632592888000,"content":"<div><div><div><p>ปัญหาโทรศัพท์แอนดรอยด์ไม่ได้อัพเกรด หรืออัพเกรดช้าเป็นปัญหาเรื้อรังมายาวนาน และกูเกิลพยายามแก้ปัญหานี้อย่างต่อเนื่องในปีหลังๆ ที่งาน Linux Plumber ปีนี้ Todd Kjos ก็แถลงความคืบหน้าว่าโทรศัพท์ที่ใช้ Android 12 จะใช้เคอร์เนลแกนกลางเป็นอันเดียวกันทั้งหมดแล้ว</p>\n<p>ที่ผ่านมาเคอร์เนลแอนดรอยด์นั้นถูกแพตช์จากเคอร์เนลลินุกซ์อย่างหนัก และเมื่อแอนดรอยด์ออกรุ่นใหม่ก็จะส่งเคอร์เนลนี้ไปให้ผู้ผลิตเพิ่มฟีเจอร์ต่างๆ ตามต้องการอีกครั้ง ทำให้เคอร์เนลที่รันอยู่ในโทรศัพท์จริงๆ ต่างจากเคอร์เนลในโครงการลินุกซ์อย่างมาก ทางแอนดรอยด์พยายามผลักดัน Generic Kernel Image (GKI( ที่เป็นไบนารีเคอร์เนลของกูเกิลเองมาตั้งแต่ Android 11 โดยบังคับว่าผู้ผลิตโทรศัพท์ที่ใช้ Android 11 ตั้งแต่แรกต้องทดสอบโทรศัพท์กับ GKI ก่อน ทำให้โทรศัพท์ใหม่ๆ ควรจะรันกับแอนดรอยด์ของกูเกิลได้แต่แรก ใน Android 12 นั้นกระบวนการรับรองจะบังคับว่าต้องใช้ GKI เท่านั้น</p>\n<p>การใช้ GKI จะบังคับให้ผู้ผลิตโทรศัพท์ที่ต้องการใช้โมดูลเฉพาะต้องแยกโมดูลของตัวเองออกไป และเชื่อมต่อกับเคอร์เนลหลักทาง Kernel Module Interface (KMI) ไม่สามารถแพตช์เพิ่มฟีเจอร์เคอร์เนลได้เองตามใจชอบ กูเกิลดึงให้ผู้ผลิตใช้ KMI โดยยอมเพิ่ม hook ที่ผู้ผลิตทำกันเองเข้ามาอยู่ใน GKI กว่า 300 รายการ</p>\n<p>แนวทางหลังจากนี้กูเกิลจะพยายามผลักดันแพตช์ใหม่ เข้าไปยังโครงการเคอร์เนลหลัก (upstream) ก่อนเสมอ และค่อยๆ ดันแพตช์เดิมตามไป ทำให้เคอร์เนลแอนดรอยด์ใกล้เคียงกับโครงการลินุกซ์หลักในที่สุด</p>\n<p>ที่มา - <a href=\"https://arstechnica.com/gadgets/2021/09/android-to-take-an-upstream-first-development-model-for-the-linux-kernel/\">ArsTechnica</a>, <a href=\"https://www.youtube.com/watch?v=O_lCFGinFPM&amp;t=2107s\">YouTube: Linux Plumber 2021</a></p>\n<p><img src=\"https://www.blognone.com/sites/default/files/externals/d1ee1d1701819360d4134156d9739bf7.jpg\" /></p>\n</div></div></div><div><div>Topics: </div><div><div><a href=\"/topics/android\">Android</a></div><div><a href=\"/topics/linux\">Linux</a></div><div><a href=\"/topics/kernel\">Kernel</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"27653e001dbf736da5d09f8944fd856b71c59ea50209d47d07fa30f34e4de1b6","category":"Thai"}
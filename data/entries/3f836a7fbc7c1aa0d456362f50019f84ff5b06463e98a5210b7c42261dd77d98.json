{"title":"WeWork ยื่น Chapter 11 ขอล้มละลายกิจการแล้ว มีผลเฉพาะในอเมริกาและแคนาดา","link":"https://www.blognone.com/node/136613","date":1699333053000,"content":"<div><div><div><p>WeWork ประกาศยื่นขอล้มละลายกิจการตามกฎหมาย Chapter 11 ของสหรัฐอเมริกาแล้วตามที่มี<a href=\"https://www.blognone.com/node/136502\">รายงานข่าว</a>ก่อนหน้านี้ โดยกระบวนการขอล้มละลายนี้มีผลเฉพาะส่วนธุรกิจ WeWork ในสหรัฐอเมริกาและแคนาดาเท่านั้น สาขาของ WeWork ที่อื่นทั่วโลกจะไม่เข้าสู่กระบวนการนี้</p>\n<p>WeWork บอกว่าการเข้าสู่ขั้นตอนล้มละลาย ทำให้บริษัทสามารถดำเนินการเจรจาหรือขอยกเลิกการเช่าพื้นที่กับเจ้าของพื้นที่ได้ ซึ่งตอนนี้มีหลายพื้นที่เช่าที่ไม่ได้เปิดดำเนินการ และเจ้าของพื้นที่ทั้งหมดได้รับการแจ้งถึงขั้นตอนไปก่อนหน้านี้แล้ว</p>\n<p>David Tolley ซีอีโอ WeWork ยืนยันว่าชุมชนของ WeWork ยังคงแข็งแกร่ง ด้วยจำนวนสมาชิกมากกว่า 5 แสน บริษัทยังมีทั้งเทคโนโลยี ตลอดจนพนักงานและพาร์ตเนอร์กว่า 2,500 คน เพื่อดำเนินธุรกิจต่อเนื่องตามปกติ</p>\n<p>WeWork เป็นหนึ่งในสตาร์ทอัพพื้นที่เช่า co-working space ที่มาแรงที่สุด แต่บริษัทประสบปัญหาทั้งการบริหารงานและการเงิน ทำให้ปี 2019 ผู้ก่อตั้งและซีอีโอเวลานั้น Adam Neumann <a href=\"https://www.blognone.com/node/112137\">ลาออกจากตำแหน่ง</a> บริษัทได้ซีอีโอคนใหม่เข้ามา แต่ก็เกิดการระบาดของโควิด 19 ในปี 2020 กระทบต่อการเติบโตรายได้เพราะความต้องการพื้นที่สำนักงานลดลง ในรายงานผลประกอบการไตรมาสล่าสุดผู้บริหาร<a href=\"https://www.blognone.com/node/135199\">ก็บอกว่า</a>บริษัทยังมีปัญหาการเงินสะสม และอาจประสบปัญหาในการดำเนินธุรกิจต่อหากไม่ปรับปรุงสภาพคล่อง จึงนำมาสู่กระบวนการขอล้มละลายนั่นเอง</p>\n<p>ที่มา: <a href=\"https://www.bbc.com/news/business-67316150\">BBC</a> และ <a href=\"https://investors.wework.com/news-and-events/press-releases/financial-releases-details/2023/WeWork-Takes-Strategic-Action-to-Significantly-Strengthen-Balance-Sheet-and-Further-Streamline-Real-Estate-Footprint/default.aspx\">WeWork</a></p>\n<p><img src=\"https://www.blognone.com/sites/default/files/externals/1912b84f913c123014548da2184ac489.jpg\" /></p>\n</div></div></div><div><div>Topics: </div><div><div><a href=\"/topics/wework\">WeWork</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3f836a7fbc7c1aa0d456362f50019f84ff5b06463e98a5210b7c42261dd77d98","category":"Thai"}
{"title":"Exodus เกมไซไฟอวกาศจากสตูดิโอใหม่ Archetype Entertainment โดยอดีตทีม BioWare","link":"https://www.blognone.com/node/137163","date":1702091431000,"content":"<div><div><div><p>Archetype Entertainment เป็นสตูดิโอเกมใหม่ในเครือ Wizard of the Coast (Dungeons &amp; Dragons) ที่ก่อตั้งในปี 2019 เพื่อสร้างเกมใหม่นอกแฟรนไชส์เดิม (<a href=\"https://www.blognone.com/node/129544\">ข่าวเก่า</a>)</p>\n<p>หัวหน้าสตูดิโอคือ James Ohlen อดีตผู้อำนวยการฝ่ายครีเอทีฟของ BioWare ที่อยู่มาตั้งแต่ยุค Baldur's Gate ภาคแรก ทำให้เขาสามารถดึงอดีตเพื่อนร่วมทีมจาก BioWare มาได้หลายคน เช่น Drew Karpyshyn หัวหน้าทีมเขียนบท Mass Effect สองภาคแรก สมาชิกคนอื่นๆ ในทีมยังมีอดีตทีมงานจากสตูดิโอดังหลายแห่ง เช่น 343, Electronic Arts, Naughty Dog เป็นต้น</p>\n<p>หลังซุ่มทำโปรเจคมาหลายปี ในที่สุด Archetype Entertainment ก็เปิดตัวผลงานแรกชื่อเกม <strong>Exodus</strong> เป็นแอคชั่นไซไฟอวกาศที่มีประเด็นเรื่องการเดินทางข้ามเวลา</p>\n<p><img alt=\"No Description\" src=\"https://www.blognone.com/sites/default/files/externals/d4a869e0a687fc31ca856021d7686747.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/821fd6391ba1545a4d68863e8e92894a.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/b3ba2e5219b80ce5490d13ded787c758.jpg\" /></p>\n<p>เนื้อเรื่องของ Exodus คือโลกกำลังจะตาย มนุษย์ออกเดินทางหาดาวดวงใหม่ แต่ไปค้นพบเผ่าเอเลี่ยนต่างดาวหน้าตาแนวหุ่นยนต์ (อารมณ์เหมือนเผ่า Protoss ใน StarCraft) และต้องทำสงครามกัน เผ่ามนุษย์ในเกมเรียกว่า Travelers ส่วนเผ่าต่างดาวเรียกว่า Celestials</p>\n<p>จุดเด่นของ Exodus คือการเดินทางด้วยความเร็วแสง (ในเกมเรียก Time Dilation) ที่ทำให้เวลาของตัวละครที่เดินทาง ต่างจากเพื่อนและครอบครัว ผู้สร้างเกมบอกว่านำปัจจัยนี้มาใส่ในเกมเพลย์ให้มีผลต่อเนื้อเรื่องด้วย ผู้เล่นต้องตัดสินใจดีๆ ว่าจะเลือกใช้การเดินทางด้วยความเร็วแสงอย่างไร เกมยังมีเรื่องการตัดสินใจของผู้เล่นที่มีผลต่อเนื้อเรื่องอย่างมาก (ตามสไตล์เกม BioWare) ด้วย</p>\n<p>เกมยังได้ดาราดัง Matthew McConaughey (พระเอก Interstellar) มารับบทในเกมด้วย แม้ยังไม่บอกว่าบทของเขาคืออะไร แต่เขาก็มานำเสนอเกมนี้บนเวที The Game Awards ด้วยเช่นกัน</p>\n<p>Exodus ประกาศลง PS5, Xbox Series X|S, PC แต่ยังไม่ประกาศวันวางขาย</p>\n<p>ที่มา - <a href=\"https://www.exodusgame.com/en-US\">Exodus</a></p>\n</div></div></div><div><div>Topics: </div><div><div><a href=\"/topics/archetype-entertainment\">Archetype Entertainment</a></div><div><a href=\"/topics/games\">Games</a></div><div><a href=\"/topics/wizards-of-the-coast\">Wizards of the Coast</a></div><div><a href=\"/topics/hasbro\">Hasbro</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a55168dd5de495a635e57337aab06b0c6f60f4edc3d94963944047d50a5e8f69","category":"Thai"}
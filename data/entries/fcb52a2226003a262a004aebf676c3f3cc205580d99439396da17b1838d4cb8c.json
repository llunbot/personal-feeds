{"title":"อดีตพนักงาน Twitter เผยเรื่องราวยุค Elon Musk และภาพนอนในออฟฟิศที่เป็นไวรัล","link":"https://www.blognone.com/node/135040","date":1690540893000,"content":"<div><div><div><p>Esther Crawford อดีตหัวหน้าฝ่ายผลิตภัณฑ์ Twitter Blue ซึ่งทำงานกับ Twitter มาตั้งแต่ปี 2020 จากการ<a href=\"https://www.blognone.com/node/120082\">ขายสตาร์ทอัพ Squad</a> จนมาเป็นไวรัลโด่งดังจากภาพนอนที่ออฟฟิศเพื่อให้ทันกำหนดส่งงาน ในยุคที่ Elon Musk เข้ามาซื้อกิจการ Twitter แต่ต่อมาก็ถูก<a href=\"https://www.blognone.com/node/132792\">ปลดออก</a>ในเวลาต่อมา ได้<a href=\"https://twitter.com/esthercrawford/status/1684291048682684416\">โพสต์เล่าเรื่องราว</a>ช่วงเวลาทำงานกับ Twitter มีหลายประเด็นที่น่าสนใจ</p>\n<p>Crawford บอกว่า Twitter ก่อนที่ Musk มาซื้อกิจการนั้นเป็นบริษัทที่มีการเมืองภายในสูง มีโครงสร้างฝ่ายบริหารซับซ้อน การอนุมัติแต่ละอย่างใช้เวลานาน แค่ทำงานเก่งไม่เพียงพอ บริษัทมีปัญหามานานแล้ว</p>\n<p>เธอยอมรับว่าไม่รู้จัก Elon Musk มากนัก แต่เชื่อว่าคนที่สร้าง SpaceX หรือ Tesla ขึ้นมาได้ น่าจะสามารถปรับรื้อ Twitter ได้เช่นกัน จึงเลือกทำงานกับ Twitter ต่อไปในเวลานั้น แต่ Twitter 2.0 ก็มีบรรยากาศทำงานที่ไม่ปลอดภัยนัก ทุกคนดูเหมือนถูกไล่ออกได้ตลอดเวลา สิ่งที่เธอสงสัยมากคือ Musk มักเชื่อความเห็นมุมมองจากคนใน Twitter แบบสุ่ม มากกว่าถามคนทำงานในห้อง</p>\n<p>เมื่อพูดถึงภาพนอนหลับค้างคืนที่สำนักงานใหญ่ Twitter เธอบอกว่าฟีดแบ็กแง่ลบถาโถมเข้ามามาก แต่ก็ผ่านไปได้ ส่วนที่มาของภาพ มาจากเธอได้รับมอบหมายให้ทำโครงการหนึ่ง ในกำหนดเวลาที่แทบจะเป็นไปไม่ได้เลย จึงต้องทำงานกันข้ามวันข้ามคืน ในฐานะหัวหน้าทีมก็ควรสร้างความเชื่อใจด้วยการนอนที่สำนักงานด้วยเท่านั้นเอง</p>\n<p>ที่มา: <a href=\"https://www.theverge.com/2023/7/26/23809035/twitter-blue-x-esther-crawford-video-tweet-elon-musk\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/2512f33b6aa3bb803603f45f7942b51a.jpg\" /></p>\n</div></div></div><div><div>Topics: </div><div><div><a href=\"/topics/twitter\">Twitter</a></div><div><a href=\"/topics/x-company\">X.com</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fcb52a2226003a262a004aebf676c3f3cc205580d99439396da17b1838d4cb8c","category":"Thai"}
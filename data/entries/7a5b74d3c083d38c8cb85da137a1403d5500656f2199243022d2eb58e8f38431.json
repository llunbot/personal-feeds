{"title":"กูเกิลเริ่มนำโค้ด Android ไปใช้กับ ChromeOS บางส่วนแล้ว เริ่มจากเฟรมเวิร์ค Bluetooth","link":"https://www.blognone.com/node/140357","date":1718264599000,"content":"<div><div><div><p>กูเกิลประกาศนำโค้ดบางส่วนของระบบปฏิบัติการ Android มาใช้กับระบบปฏิบัติการ ChromeOS ด้วย เพื่อลดความซ้ำซ้อนของการพัฒนา และช่วยให้ออกฟีเจอร์ของ ChromeOS ได้เร็วขึ้น</p>\n<p>ชิ้นส่วนแรกที่ ChromeOS นำมาใช้งานคือ <a href=\"https://android.googlesource.com/platform/packages/modules/Bluetooth/\">Fluoride</a> เฟรมเวิร์คสำหรับจัดการอุปกรณ์ Bluetooth ของ Android ที่นำมาใช้แทน BlueZ เฟรมเวิร์ค Bluetooth ของลินุกซ์ที่ ChromeOS ใช้งานอยู่ก่อน</p>\n<p>ปัญหาของ BlueZ คือใช้ API คนละตัวระหว่างการใช้บนพีซีกับอุปกรณ์พกพา ทำให้ดูแลโค้ดได้ยากกว่า เมื่อ Android มี Fluoride ที่สถาปัตยกรรมเรียบง่ายกว่า และทดสอบความเข้ากันได้กับอุปกรณ์จำนวนมากกว่าอยู่แล้ว จึงสมเหตุสมผลที่จะนำ Fluoride มาใช้กับ ChromeOS ด้วย</p>\n<p>กระบวนการย้ายเฟรมเวิร์คของกูเกิลใช้เวลาทั้งหมด 2 ปีครึ่ง (เริ่มทำมาตั้งแต่ปี 2021) ภายใต้โค้ดเนมว่า Project Floss ซึ่งตอนนี้ทำเสร็จแล้ว และเริ่มใช้งานใน ChromeOS เวอร์ชัน 122 หลังจากเปลี่ยนมาใช้ Fluoride แล้วพบว่าการแพร์อุปกรณ์ Bluetooth บน ChromeOS ทำได้เร็วกว่าเดิม แถมยังรอบรับฟีเจอร์ใหม่ๆ อย่าง LE Audio และ audio codec ใหม่ๆ ที่ Fluoride ใช้งานอยู่แล้ว</p>\n<p>กูเกิลยังบอกว่าจะพัฒนา Floss ต่อเพื่อให้ลินุกซ์ดิสโทรอื่นๆ สามารถนำ Fluoride ไปใช้งานได้ด้วย</p>\n<p>ที่มา - <a href=\"https://blog.chromium.org/2024/06/building-faster-smarter-chromebook.html\">Chromium Blog</a>, <a href=\"https://chromeos.dev/en/posts/androids-bluetooth-stack-fluoride-comes-to-chromeos\">ChromeOS Dev</a></p>\n<p><img alt=\"No Description\" src=\"https://www.blognone.com/sites/default/files/externals/a6513c04ec15e031831da766d6f54feb.png\" /></p>\n</div></div></div><div><div>Topics: </div><div><div><a href=\"/topics/chromeos\">ChromeOS</a></div><div><a href=\"/topics/bluetooth\">Bluetooth</a></div><div><a href=\"/topics/android\">Android</a></div><div><a href=\"/topics/open-source\">Open Source</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7a5b74d3c083d38c8cb85da137a1403d5500656f2199243022d2eb58e8f38431","category":"Thai"}
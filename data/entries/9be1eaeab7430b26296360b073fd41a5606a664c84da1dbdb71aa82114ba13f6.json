{"title":"คดีระหว่าง Arm กับ Qualcomm ไต่สวนแล้ว คณะลูกขุนตัดสินไปทาง Qualcomm","link":"https://www.blognone.com/node/143804","date":1734945127000,"content":"<div><div><div><p>เมื่อสัปดาห์ที่ผ่านมา <a href=\"https://www.blognone.com/node/130144\">คดีความระหว่าง Arm กับ Qualcomm เรื่องไลเซนส์การใช้งานซีพียู Arm ของ Nuvia บริษัทลูกของ Qualcomm</a> เข้าสู่กระบวนการไต่สวนในศาล ผลลัพธ์ในภาพรวมออกมาเป็นประโยชน์กับทาง Qualcomm มากกว่าทาง Arm</p>\n<p>รายละเอียดของคดีนี้คือ Nuvia ซื้อไลเซนส์พิมพ์เขียวซีพียูจาก Arm เพื่อใช้กับซีพียูเซิร์ฟเวอร์ แต่หลังจากนั้น Nuvia โดน Qualcomm ซื้อกิจการ แล้วนำเทคโนโลยีของ Nuvia มาใช้กับซีพียูไคลเอนต์​ Snapdragon X  โดยจ่ายค่าตอบแทนให้ Arm ในราคาที่ Qualcomm จ่ายอยู่เดิม (ซึ่งถูกกว่าที่ Nuvia จ่าย) Arm มองว่าผิดเงื่อนไขใบอนุญาตและตัดสินใจฟ้อง Qualcomm</p>\n<p>การตัดสินคดีนี้จึงต้องแยกเป็น 2 ส่วนคือ Nuvia ผิดเงื่อนไลเซนส์กับ Arm หรือไม่ และ Qualcomm ผิดเงื่อนไขไลเซนส์กับ Arm หรือไม่</p>\n<p>คดีนี้ใช้ระบบลูกขุนตามกระบวนการยุติธรรมของสหรัฐอเมริกา ซึ่งคณะลูกขุนจำนวน 8 คน เห็นตรงกันว่า Qualcomm ไม่ผิดสัญญากับ Arm โดยตรง แต่ไม่สามารถหาข้อยุติได้ว่า Nuvia ผิดสัญญากับ Arm ด้วยหรือไม่</p>\n<p>Qualcomm แถลงว่าตัวเองเป็นผู้ชนะในคดีนี้ ส่วน Arm ระบุว่าจะขอให้ไต่สวนใหม่ (retrial) ในขณะที่ผู้พิพากษา Maryellen Noreika มองว่าไม่มีใครเป็นผู้ชนะชัดเจน และแนะนำให้ทั้งสองฝ่ายกลับมาเจรจากันใหม่</p>\n<p>ที่มา - <a href=\"https://www.qualcomm.com/news/releases/2024/12/qualcomm-statement-on-trial-verdict-win\">Qualcomm</a>, <a href=\"https://finance.yahoo.com/news/us-jury-deadlocked-arm-trial-193123626.html\">Reuters</a>, <a href=\"https://www.bloomberg.com/news/articles/2024-12-20/qualcomm-wins-licensing-fight-with-arm-over-chip-designs\">Bloomberg</a>, <a href=\"https://www.computerworld.com/article/3629812/arms-high-stakes-licensing-suit-against-qualcomm-ends-in-mistrial-but-qualcomm-prevails-in-key-areas.html\">Computerworld</a></p>\n<p><img src=\"https://www.blognone.com/sites/default/files/externals/83381f8a431eec5cf70578937b6099d8.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/qualcomm\">Qualcomm</a></div><div><a href=\"/topics/arm\">Arm</a></div><div><a href=\"/topics/nuvia\">Nuvia</a></div><div><a href=\"/topics/snapdragon\">Snapdragon</a></div><div><a href=\"/topics/lawsuits\">Lawsuits</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9be1eaeab7430b26296360b073fd41a5606a664c84da1dbdb71aa82114ba13f6","category":"Thai"}
{"title":"OpenAI เปิดบริการ ChatGPT Plugins อ่านข้อมูลและส่งคำสั่งไปยังโลกภายนอกได้","link":"https://www.blognone.com/node/133144","date":1679594810000,"content":"<div><div><div><p>OpenAI เปิดบริการ ChatGPT plugins เปิดทางให้ ChatGPT สามารถอ่านข้อมูลและส่งคำสั่งไปยังโลกภายนอกได้ เช่น Instacart เปิดให้สั่งสินค้าจากในแชตได้ทันที หรือ Zapier ที่เชื่อมข้อมูลจำนวนมาก ทั้ง Google Sheet, Trello, Gmail เข้ามายัง ChatGPT ได้</p>\n<p>ผู้ใช้สามารถใช้ปลั๊กอินหลายตัวเชื่อมต่อข้อมูลเข้าด้วยกัน เช่น ขอสูตรอาหารจากปลั๊กอินตัวหนึ่ง คำนวณค่าพลังงานด้วย Wolfram แล้วสั่งวัตถุดิบผ่านทาง Instacart</p>\n<p>ทาง OpenAI เปิดตัวอย่างปลั๊กอิน <a href=\"https://github.com/openai/chatgpt-retrieval-plugin\">ChatGPT Retrieval</a> สำหรับการดึงข้อมูลส่วนตัวหรือข้อมูลในองค์กรเข้ามายังหน้าแชต โดยเอกสารต่างๆ ต้องแปลงเป็นเวคเตอร์ผ่านทางโมเดล <code>text-embedding-ada-002</code> เสียก่อนเพื่อให้เรียกใช้งานระหว่างแชตได้ โดยตัวปลั๊กอินนี้ยังเป็นเพียงการอ่านเอกสาร ยังไม่มีการส่งคำสั่ง สำหรับปลั๊กอินมาตรฐานของ OpenAI เองมีสองตัว ได้แก่</p>\n<ul>\n<li>Browsing: สำหรับการดึงข้อมูลจากอินเทอร์เน็ตมาแสดง</li>\n<li>Code Interpreter: สำหรับการรันโค้ด Python ที่ได้จากการแชต ผู้ใช้สามารถอัพโหลดไฟล์ใส่เข้าไปและดาวน์โหลดผลออกมาได้</li>\n</ul>\n<p>ทาง OpenAI ยอมรับว่าการให้ปัญญาประดิษฐ์เชื่อมต่อกับโลกภายนอกนั้นอันตรายแต่ก็วางแนวทางป้องกันไว้หลายชั้น ปลั๊กอินที่ออกมามีทีมตรวจสอบดูความปลอดภัยก่อนที่จะเปิดให้ผู้ใช้ได้ใช้งาน นอกจากนี้การเปิดบริการปลั๊กอินจะค่อยๆ เพิ่มผู้ใช้เป็นลำดับ ตัวปลั๊กอินของ OpenAI เองนั้นมีรายงานมาตรการจำกัดความเสี่ยงเอาไว้ เช่น โค้ด Python นั้นไม่สามารถต่ออินเทอร์เน็ตได้เอง หรือ Browsing จะเชื่อไฟล์ robots.txt ว่าเว็บใดสามารถอ่านได้หรือไม่ได้</p>\n<p>ผู้ใช้ที่ต้องการใช้งานสามารถลงชื่อรอคิวได้แล้ววันนี้</p>\n<p>ที่มา - <a href=\"https://openai.com/blog/chatgpt-plugins\">OpenAI</a></p>\n<p><img alt=\"No Description\" src=\"https://www.blognone.com/sites/default/files/externals/a09d21ba14187a61631dcc627f71f5b2.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/4cff2f9f1bbf867d704b88112689afb8.png\" /></p>\n</div></div></div><div><div>Topics: </div><div><div><a href=\"/topics/chatgpt\">ChatGPT</a></div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b3eba9e2099a4edc985f564e958621ec467d6845f8b7488abfb7d0b6d58762e9","category":"Thai"}
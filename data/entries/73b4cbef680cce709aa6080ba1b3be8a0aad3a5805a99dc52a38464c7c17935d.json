{"title":"Game Bar บน Windows ได้รับฟีเจอร์วิดีโอคอลล์ระหว่างเล่นเกมผ่าน widget ใหม่ Microsoft Teams Play Together","link":"https://www.blognone.com/node/135564","date":1693731919000,"content":"<div><div><div><p>เมื่อกลางเดือนสิงหาคมที่เพิ่งผ่านมาไมโครซอฟท์ได้ออก <a href=\"https://www.blognone.com/node/115945\">widget ใหม่ สำหรับ Xbox Game Bar บนสโตร์</a> ในชื่อ Microsoft Teams Play Together เงียบๆ</p>\n<p>ในส่วนฟีเจอร์ก็ตรงตามชื่อกล่าวคือเป็น widget ที่มีไว้ใช้สำหรับเล่นเกมระหว่างประชุม Teams วิดีโอคอลล์กับเพื่อนระหว่างเล่นเกมและ/หรือใช้แชร์หน้าจอให้เพื่อนๆ รับชมเกมที่กำลังเล่นอยู่ได้ ผ่าน Teams โดยรองรับผู้เข้าร่วมคอลล์ได้มากสุดถึง 20 คน</p>\n<p>การวิดีโอคอลล์ด้วย Microsoft Teams Play Together จะแสดงผลเป็นหน้าต่าง overlay ลอยขึ้นมาทับหน้าจอของผู้ใช้ สามารถเข้าถึงได้ง่ายผ่านคีย์ลัดของ Windows + G ของ Xbox Game Bar</p>\n<p><em>ภาพโปรโมตฟีเจอร์ของ Microsoft Teams Play Together บน <a href=\"https://apps.microsoft.com/store/detail/microsoft-teams-play-together/9N8GQJQWSPPH\">Microsoft Store</a></em><br />\n<img alt=\"No Description\" src=\"https://www.blognone.com/sites/default/files/externals/e9a700bb652d379e252e954d09657a06.png\" /></p>\n<p>อย่างไรก็ตามจากการทดสอบโดยเว็บไซต์ The Verge พบว่าหน้าต่าง overlay ของ widget เวอร์ชันปัจจุบันยังไม่แสดงภาพวิดีโอของผู้เข้าร่วมคอลล์ ส่วนการแชร์หน้าจอแม้จะให้ภาพที่คมชัดแต่ก็จำกัดเฟรมเรตไว้เพียงแค่ 30 เฟรมต่อวินาทีเท่านั้น จัดว่าน้อยถ้าเทียบกับแอพไลฟ์สตรีมเกมเจ้าอื่นๆ อย่าง Discord หรือ Twitch</p>\n<p>Microsoft Teams Play Together นับเป็นอีกหนึ่งความพยายามของไมโครซอฟท์ที่จะขยายบริการ Microsoft Teams  จากที่ผู้ใช้คุ้นเคยกันกับการใช้ในที่ทำงานไปเน้นที่การใช้งานส่วนตัว เช่นเดียวกันกับ<a href=\"https://www.blognone.com/node/131773\">ฟีเจอร์ชุมชนหรือ Community ที่เพิ่งเปิดใช้งานสำหรับผู้ใช้เวอร์ชันฟรี</a>เมื่อปลายปีที่แล้ว</p>\n<p>ที่มา - <a href=\"https://mspoweruser.com/stream-game-microsoft-teams-play-together\">MSPoweruser</a>, <a href=\"https://www.theverge.com/2023/8/16/23834413/microsoft-teams-xbox-game-bar-live-stream-feature\">The Verge</a></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/microsoft-teams\">Microsoft Teams</a></div><div><a href=\"/topics/windows-10\">Windows 10</a></div><div><a href=\"/topics/windows-11\">Windows 11</a></div><div><a href=\"/topics/microsoft\">Microsoft</a></div></div></div>","author":"Job_The_Gamer","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"73b4cbef680cce709aa6080ba1b3be8a0aad3a5805a99dc52a38464c7c17935d","category":"Thai"}
{"title":"Sundar Pichai บอกจุดเด่นของ Gemini คือ Multimodal รองรับอินพุตหลายประเภท","link":"https://www.blognone.com/node/138139","date":1707490502000,"content":"<div><div><div><p>Sundar Pichai ซีอีโอกูเกิลให้สัมภาษณ์กับ Wired เนื่องในโอกาส<a href=\"https://www.blognone.com/node/138116\">เปิดตัว Gemini Advanced</a> ซึ่งเป็นโมเดลปัญญาประดิษฐ์ที่เก่งที่สุดของกูเกิลในตอนนี้</p>\n<p>Pichai บอกว่าจุดเด่นที่สุดของ Gemini คือความเป็น multimodal หรือการเทรนด้วยข้อมูลหลากหลายประเภท เช่น ข้อความ รูปภาพ เสียง โค้ดโปรแกรม ทำให้ Gemini รองรับอินพุตหลากหลายตั้งแต่ต้น มนุษย์สามารถสั่งงาน Gemini ได้ผ่านข้อความ เสียง หรือรูปภาพ แบบไม่ต้องแปลงฟอร์แมตก่อน ตรงนี้เป็นสิ่งที่ Gemini แตกต่างจากคู่แข่งฝั่ง OpenAI/Microsoft ที่โมเดลแต่ละตัวทำงานแยกจากกัน</p>\n<p>Pichai บอกว่าสมองของมนุษย์ก็ทำงานแบบ multimodal และที่ผ่านมา กูเกิลก็ออกบริการลักษณะนี้มาหลายตัว เช่น Google Lens ที่ค้นหาด้วยรูปภาพ, <a href=\"https://www.blognone.com/node/132629\">Multisearch ค้นหาภาพและข้อความพร้อมกัน</a></p>\n<p>อีกประเด็นที่ Pichai พูดถึงคือการแชทกับ AI จะมาแย่งส่วนแบ่งตลาดจาก Search หรือไม่ ซึ่งคำตอบของเขาคือต้องทดลองดู เพราะไม่มีใครรู้ว่าอนาคตจะเป็นเช่นไร แต่ตัวเขานั้นเปิดกว้างกับความเป็นไปได้ทุกแบบ เพราะถ้ายึดติดกับแนวทางใดแนวทางหนึ่ง ก็มีโอกาสที่จะแทงผิดข้างไปเลย</p>\n<p>เขายังตอบคำถามเรื่องโมเดลธุรกิจในอนาคตของ Gemini ว่าจะมีโฆษณาหรือไม่ โดยเขายังแบ่งรับแบ่งสู้ ยกตัวอย่าง YouTube ที่มีทั้งแบบฟรีมีโฆษณาและเสียเงินโดยไม่มีโฆษณา พร้อมอธิบายว่าการมีโฆษณาทำให้บริการแบบนี้กระจายตัวหาคนหมู่มากได้ง่ายขึ้น แต่การจ่ายเงินเพื่อซื้อประสบการณ์ที่ดีขึ้นก็มีตลาดของมันเช่นกัน</p>\n<p>ที่มา - <a href=\"https://www.wired.com/story/google-prepares-for-a-future-where-search-isnt-king/\">Wired</a></p>\n<p><img alt=\"No Description\" src=\"https://www.blognone.com/sites/default/files/externals/0995db8fdca0e6f6e19214f4a18d8753.jpg\" /></p>\n</div></div></div><div><div>Topics: </div><div><div><a href=\"/topics/gemini\">Gemini</a></div><div><a href=\"/topics/sundar-pichai\">Sundar Pichai</a></div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/llm\">LLM</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a7a53a9faaf9bfd6e8570a7bd291a271b87bd8c42123a6c274e537b3437636fd","category":"Thai"}
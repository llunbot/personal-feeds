{"title":"Arm เปิดตัวซีพียูปี 2024 คอร์ใหญ่ Cortex-X925 เปลี่ยนมาใช้รหัสสามหลัก และคอร์รอง Cortex-A725","link":"https://www.blognone.com/node/140114","date":1717407689000,"content":"<div><div><div><p>สัปดาห์ที่ผ่านมา บริษัท Arm เปิดตัวสถาปัตยกรรมซีพียูใหม่ประจำรอบปี (<a href=\"https://www.blognone.com/node/134054\">ข่าวของรอบปี 2023</a>) ปีนี้ฝั่งซีพียูมีการเปลี่ยนแปลงชื่อแบรนด์ของคอร์ใหญ่ที่สุด (prime core) จากเดิมใช้ชื่อ Cortex-X4 เปลี่ยนมาเป็นรหัสเลขสามตัว <strong>Cortex-X925</strong> ให้เหมือนกับคอร์ขนาดอื่นๆ</p>\n<p>คอร์ซีพียูใหม่ของปี 2024 มีด้วยกัน 2 ตัวคือ คอร์ใหญ่ที่สุด <strong>Cortex-X925</strong> (นับต่อจาก Cortex-X4) และคอร์พี่รอง <strong>Cortex-A725</strong> (นับต่อจาก Cortex-A720) ในขณะที่คอร์น้องเล็ก <strong>Cortex-A520</strong> ยังใช้สถาปัตยกรรมเดิม แต่ใช้กระบวนการผลิตที่ขนาดเล็กลงแทน</p>\n<p><img alt=\"No Description\" src=\"https://www.blognone.com/sites/default/files/externals/6cc3adf43a5dd62130615b6bb93e5e2e.png\" /></p>\n<p>พี่ใหญ่ <strong>Cortex-X925</strong> หรือเดิมรู้จักในชื่อโค้ดเนม Blackhawk มีประสิทธิภาพแบบเธร็ดเดียวเพิ่มขึ้น 36%, ประสิทธิภาพการประมวลผล AI (วัด time-to-first-token คือระยะเวลาที่โมเดลให้ผลลัพธ์แรกออกมา ของโมเดล Phi-3) เพิ่มขึ้น 46% เทียบกับ Cortex-X4 ตัวก่อนหน้า</p>\n<p><img alt=\"No Description\" src=\"https://www.blognone.com/sites/default/files/externals/318d8706cc190b0f38fee9d3ef06d52b.png\" /></p>\n<p>พี่รอง <strong>Cortex-A725</strong> ปรับปรุงประสิทธิภาพให้ดีขึ้น 35%, การใช้พลังงานดีขึ้น 25%</p>\n<p><img alt=\"No Description\" src=\"https://www.blognone.com/sites/default/files/externals/fb4741327482fe045ec288cabd8a45e3.png\" /></p>\n<p>น้องเล็ก <strong>Cortex-A520</strong> แม้ใช้สถาปัตยกรรมเดิม แต่เนื่องจากเปลี่ยนมาใช้กระบวนการผลิต 3nm แบบใหม่ ทำให้ประหยัดพลังงานกว่าเดิม 15%</p>\n<p><img alt=\"No Description\" src=\"https://www.blognone.com/sites/default/files/externals/30260114af7f5c76ec8fd0305a59c404.png\" /></p>\n<p>องค์ประกอบตัวสุดท้ายในแพ็กเกจคือ <strong>DSU-120</strong> (ย่อมาจาก DynamIQ Shared Unit) เป็นชิปหน่วยความจำและการควบคุมต่างๆ สำหรับซีพียูในคลัสเตอร์มาเรียกใช้งานอีกที ปรับปรุงใหม่ให้ลดการใช้พลังงานลงจากเดิม 50% สำหรับงานทั่วไป และ 60% สำหรับกรณี cache missed คือเรียกหาไม่เจอในแคช (ต้องโหลดใหม่)</p>\n<p><img alt=\"No Description\" src=\"https://www.blognone.com/sites/default/files/externals/437b149fcc7441215be20224ecffe765.png\" /></p>\n<p><img alt=\"No Description\" src=\"https://www.blognone.com/sites/default/files/externals/25bef6f48f633c1f829ff3159d595155.png\" /></p>\n<p>Arm บอกว่าตัวชิปทั้งชุดมีประสิทธิภาพ AI ดีขึ้น 46% (เทียบกับ Cortex-X4), ประสิทธิภาพงานทั่วไปดีขึ้น 36% (เทียบกับสมาร์ทโฟนปี 2023), ประสิทธิภาพด้านพลังงานดีขึ้น 35% (เทียบกับ Cortex-A720)</p>\n<p><img alt=\"No Description\" src=\"https://www.blognone.com/sites/default/files/externals/f19827394082b5b31d6a7355b8f0f381.png\" /></p>\n<p>ผู้ผลิตชิปที่ประกาศพร้อมนำ Cortex-X925 ไปใช้งานแล้วคือ MediaTek (ประกาศชื่อรุ่นแล้วคือ Dimensity 9400) และซัมซุง ส่วนโรงงานผลิตชิปที่ประกาศพร้อมผลิตชิปให้แล้วมีทั้ง TSMC, Intel Foundry และซัมซุง สุดท้ายคือผู้ผลิตสมาร์ทโฟนที่ระบุว่าจะนำชิปไปใช้งานคือ Vivo และซัมซุง</p>\n<p>ที่มา - <a href=\"https://newsroom.arm.com/blog/armv9-cpus-consumer-devices\">Arm</a>, <a href=\"https://newsroom.arm.com/news/arm-css-for-client\">Arm</a></p>\n</div></div></div><div><div>Topics: </div><div><div><a href=\"/topics/arm\">Arm</a></div><div><a href=\"/topics/cortex\">Cortex</a></div><div><a href=\"/topics/cpu\">CPU</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1fb6cd724610da588dd09d6365ac0a8d1d22f895652d60cb573f9125f46248a0","category":"Thai"}
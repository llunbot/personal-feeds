{"title":"สหภาพนักแสดงฮอลลีวูดยุติการประท้วงหยุดงานแล้ว หลังตกลงรายได้ และการใช้ AI ในผลงานได้","link":"https://www.blognone.com/node/136700","date":1699750744000,"content":"<div><div><div><p>SAG-AFTRA หรือสหภาพนักแสดง-สมาคมศิลปินโทรทัศน์ และวิทยุแห่งอเมริกา ประกาศบรรลุข้อตกลงกับกลุ่มสตูดิโอผู้ผลิต AMPTP หรือสมาพันธ์ผู้ผลิตภาพยนตร์และโทรทัศน์ หลังจากก่อนหน้านี้<a href=\"https://www.blognone.com/node/134840\">ประท้วงหยุดงาน</a>ในหลายประเด็น ทั้งค่าแรงและการนำ AI มาใช้ในการผลิต</p>\n<p>ทั้งสองฝ่ายเจรจาหาข้อตกลงได้ตั้งแต่วันที่ 8 พฤศจิกายนที่ผ่านมา ทำให้สิ้นสุดการประท้วงที่นานเกือบ 4 เดือน รายละเอียดข้อตกลงเพิ่งมีการเผยแพร่ โดยส่วนของรายได้ จะมีการปรับขึ้นรายปีในช่วง 2023-2025 มีผลทั้งนักแสดงหลักและนักแสดงที่ปรากฏในฉากแต่ไม่มีบทพูด</p>\n<p>ส่วนประเด็นที่นอกเหนือจากค่าแรง แพลตฟอร์มสตรีมมิ่งจะตั้งกองทุนมูลค่า 40 ล้านดอลลาร์ โดย 75% ของเงินจะจ่ายเป็นโบนัสให้กับนักแสดง ที่คอนเทนต์ประสบความสำเร็จสูง ซึ่งเป็นโมเดลที่ใช้ในระบบภาพยนตร์ แต่ที่ผ่านมาแพลตฟอร์มสตรีมมิ่งไม่เคยจ่ายเงินส่วนนี้ และส่วนที่เหลือกระจายจ่ายให้นักแสดงคอนเทนต์สตรีมมิ่งที่เหลือ</p>\n<p>สุดท้ายเป็นเรื่องการนำ AI มาใช้งาน ข้อตกลงใหม่กำหนดว่าสตูดิโอต้องแจ้งขอความยินยอม และจ่ายผลตอบแทนการสร้างหรือใช้ตัวตนดิจิทัลของสมาชิกสหภาพ ทั้งขณะที่ยังมีชีวิตหรือเสียชีวิตแล้ว ทั้งการผลิตในระหว่างการถ่ายทำหรือการใช้ไลเซนส์</p>\n<p>ก่อนหน้านี้ WGA หรือสมาคมนักเขียนแห่งอเมริกา ก็<a href=\"https://www.blognone.com/node/135956\">บรรลุข้อตกลง</a>กับสตูดิโอผู้ผลิต ซึ่งรวมทั้งประเด็นการนำ AI มาใช้งาน</p>\n<p>ที่มา: <a href=\"https://www.hollywoodreporter.com/business/business-news/sag-aftra-board-approves-new-deal-1235644530/\">The Hollywood Reporter</a></p>\n<p><img alt=\"No Description\" src=\"https://www.blognone.com/sites/default/files/externals/6318d8512085b8466c62da3610bcacbf.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/c8f66c2d6a4fe2e0e1dcbdb070c90efc.jpg\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/hollywood\">Hollywood</a></div><div><a href=\"/topics/movies\">Movies</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"108c8e226aaa7ff3b8b9687752a272ccee392ba108523f523103e5d94363c03d","category":"Thai"}
{"title":"Google I/O 2025","link":"https://markpeak.net/google-io-2025/","date":1748057551000,"content":"<p>เมื่อเจ้านายขอให้สรุปงาน Google I/O 2025 เมื่อคืนนี้ให้</p>\n<p>เนื่องจากเดี๋ยวนี้แก่แล้วอยู่ดึกดูไม่ไหว ส่วนกลางวันก็มีภารกิจมากมาย เลยเพิ่งดู keynote จนจบ  มาช้าดีกว่าไม่มาเนอะ</p>\n<p></p>\n<p>ผมเห็นฝรั่งโพสต์เอาไว้ว่า Google I/O ครั้งนี้ “ดีที่สุด” ในรอบหลายปี พอได้ดูเองแล้วก็เห็นด้วยตามนั้น</p>\n<p>นับตั้งแต่ ChatGPT เปิดตัวช่วงปลายปี 2022 กูเกิลในฐานะผู้ริเริ่ม “T” (Transformer) ก็ตกเป็นผู้ตามมาโดยตลอด ออกอะไรมาก็ไล่ตาม OpenAI ไม่ทัน แถมหลายครั้งยังโดน OpenAI เปิดตัวของตัดหน้ากันดื้อๆ ให้เป็นที่เยาะเย้ยด้วยซ้ำ</p>\n<p>แต่หลังจัดทัพกันใหม่ ปรับกระบวนท่ากันมาพอสมควร งาน Google I/O 2025 คงถูกเรียกได้ว่าเป็น “จุดเปลี่ยน” ที่กูเกิลกำลังเปลี่ยนตัวเองจากผู้ตามมาเป็นผู้นำสักทีครับ</p>\n<p>แยกประเด็นตามนี้</p>\n<h2>1. เรือธง AI Chat ตามทัน + แซงหน้าทุกคนแล้ว</h2>\n<p>เราเห็น Gemini ง่อยๆ มาพักใหญ่ๆ ถามอะไรก็ตอบไม่ค่อยได้ (ทั้งตั้งใจไม่ตอบ และไม่ตั้งใจคือตอบไม่ได้จริงๆ) แต่คราวนี้ Gemini กำลังไล่ตามมาอย่างยิ่งใหญ่ อะไรที่ควรมี คู่แข่งมี ตอนนี้ทำได้หมดแล้ว</p>\n<ul>\n<li>เปิดกล้องส่องโลก Gemini Live <img src=\"https://s.w.org/images/core/emoji/15.1.0/72x72/2705.png\" alt=\"✅\" /> <a href=\"https://www.blognone.com/node/146528\">เปิดให้ทุกคนใช้งานแล้ว</a></li>\n<li>agentic สั่งงานหน้าเว็บ <img src=\"https://s.w.org/images/core/emoji/15.1.0/72x72/2705.png\" alt=\"✅\" /> มีแล้วใน <a href=\"https://www.blognone.com/node/146542\">Project Mariner</a></li>\n<li>canvas วาดโน่นนี่ ออกแบบสร้างคอนเทนต์ร่วมกัน <img src=\"https://s.w.org/images/core/emoji/15.1.0/72x72/2705.png\" alt=\"✅\" /></li>\n</ul>\n<p>ถ้าไม่มีเวลาจริงๆ สามารถดูได้เพียงคลิปเดียว ขอแนะนำคลิปนี้ แสดงแสนยานุภาพของ Gemini Live</p>\n<p></p>\n<p>ที่สำคัญคือ Gemini Live มันฟรีแบบไม่ต้อง subscribe ใดๆ ฟรีทุกคนแบบไร้เงื่อนไข เหตุผลก็เพราะว่ากูเกิลรวยมากจนทำแบบนี้ได้ (แล้วใครมันจะไปสู้ได้)</p>\n<h2>2. โมเดล LLM มีทั้งเก่งที่สุด x ถูกที่สุด</h2>\n<p>ตัว Gemini ในฐานะโมเดล LLM ก็ตามหลังโมเดลตระกูล GPT-4 หรือ Claude มาตลอดเช่นกัน เพิ่งมีช่วงปี 2025 นี้เองที่ Gemini 2.5 Pro ผงาดขึ้นมาครองชาร์ทอันดับ 1 ในเบนช์มาร์คต่างๆ ได้สำเร็จ</p>\n<p>to be fair คืออันดับในชาร์ทมันเปลี่ยนแปลงได้เสมอ พรุ่งนี้ OpenAI อาจออกโมเดลใหม่มาโค่น Gemini ได้ แต่การที่ Gemini มันขึ้นมาติดชาร์ทอันดับ 1 อยู่พักใหญ่ๆ แปลว่าตอนนี้กูเกิลมีศักยภาพที่จะสร้าง “โมเดลระดับแชมป์” ได้แล้ว (ก่อนหน้านี้ทำไม่ได้ไง) ดังนั้นถ้า OpenAI หรือ Anthropic มาโค่นแชมป์ได้ อีกสักพักกูเกิลก็น่าจะแซงกลับได้ (ถ้าต้องการ)</p>\n<p>แต่โมเดลเก่งที่สุด ไม่ได้แปลว่าดีที่สุดเสมอไป เพราะปัจจัยเรื่องความเร็ว latency และราคาค่ารันก็มีผลเหมือนกัน</p>\n<p>กูเกิลเลยมีโมเดลอีกตัวคือ Gemini 2.5 Flash ที่ไม่ต้องเก่งมาก แต่ตอบเร็วและราคาถูกมากมาให้เลือกใช้สำหรับงานทั่วๆ ไป (กูเกิลใช้คำว่า workhorse model) แถมกูเกิลยังคอยอัพเดตมันอยู่ตลอดเวลา ทำให้ความสามารถเพิ่มขึ้นเรื่อยๆ ตอนนี้ขึ้นมาติดชาร์ทอันดับ 2 แล้ว (คือเป็นรองแค่ Gemini 2.5 Pro พี่ใหญ่ของตัวเองเท่านั้น)</p>\n<p><img src=\"https://markpeak.net/wp-content/uploads/2025/05/0520_ParetoFrontier.width-1000.format-webp.webp\" alt=\"\" width=\"1000\" height=\"562\" srcset=\"https://markpeak.net/wp-content/uploads/2025/05/0520_ParetoFrontier.width-1000.format-webp.webp 1000w, https://markpeak.net/wp-content/uploads/2025/05/0520_ParetoFrontier.width-1000.format-webp-300x169.webp 300w, https://markpeak.net/wp-content/uploads/2025/05/0520_ParetoFrontier.width-1000.format-webp-768x432.webp 768w, https://markpeak.net/wp-content/uploads/2025/05/0520_ParetoFrontier.width-1000.format-webp-700x393.webp 700w\" /></p>\n<p>สิ่งที่เซอร์ไพร์สมากที่สุดใน I/O รอบนี้คือ Gemini 2.5 Flash มันถูกลงอีก เพราะใช้ token น้อยลงครับ ถ้าถามว่าภาพไหนที่สำคัญที่สุดใน I/O รอบนี้ ผมยกให้เป็นภาพ Pareto Frontier ที่แสดงวิธีคิดของกูเกิลในการสร้างโมเดล สังเกตว่าโมเดลของกูเกิล ซึ่งอยู่บนเส้นสีฟ้าในภาพ จะเป็นโมเดลที่อยู่ขวาบนสุดของตลาด ซึ่งหมายความว่า price/performance ดีที่สุดในตลาดนั่นเอง</p>\n<p>แปลว่าต่อให้พรุ่งนี้ OpenAI หรือ Anthropic ออกโมเดลตัวเทพมา ก็ไม่มีทางทำ price/performance สู้กูเกิลได้อยู่ดี</p>\n<p>(หมายเหตุ: หลังจาก Google I/O สองวัน <a href=\"https://www.blognone.com/node/146565\">Anthropic ออก Claude 4 มาแซงหน้า Gemini</a> ได้จริงๆ)</p>\n<p>ตลาดโมเดล LLM ตอนนี้น่าจะอยู่ในระดับที่ “โมเดลอะไรก็ให้ผลลัพธ์พอๆ กัน” สำหรับงานส่วนใหญ่แล้ว ผมเพิ่งฟัง startup รายหนึ่งมานำเสนอผลิตภัณฑ์ ซึ่งเขาระบุว่าเลือกใช้ Gemini ด้วยเหตุผลนี้เลย คือ ความสามารถพอๆ กัน แต่ราคาถูกกว่ากันมาก ซึ่งอันนี้น่ากลัวมากสำหรับคู่แข่ง</p>\n<h2>3. โมเดลประเภทอื่นก็จัดเต็ม</h2>\n<p>นอกจากโมเดลภาษาที่เป็นโมเดลหลักแล้ว กูเกิลยังมีโมเดลสร้างภาพ วิดีโอ เพลง เวอร์ชันใหม่เปิดตัวมาครบคือ Imagen 4, Veo 3, Lyria 2</p>\n<p>ทีเด็ดคงเป็นตัว Veo 3 ที่สร้างเสียงประกอบในวิดีโอได้แล้ว ไม่ต้องไปทำเสียงแยก</p>\n<p></p>\n<p>นอกจากนี้กูเกิลยังออก Flow เครื่องมือสร้างหนังด้วย AI (อำนวยความสะดวกให้ใช้โมเดลข้างต้นง่ายๆ) มันอธิบายเป็นตัวหนังสือยาก เอาเป็นว่าดูคลิปกันเองดีกว่า แล้วจะจบว่า The end of Pixar is near 555</p>\n<p></p>\n<h2>4. Personalization ทำไปทำไม เมื่อกูเกิลรู้จักเราหมดอยู่แล้ว</h2>\n<p>อีกประเด็นที่น่าสนใจคือ เมื่อเราใช้บริการ AI มากขึ้นเรื่อยๆ เราก็คาดหวังความสะดวก ไม่ต้องการมาสอน AI ทุกเรื่องเสมอไป เราชอบกินอะไร ชอบเที่ยวที่ไหน ชอบสินค้าแบบไหน ทำไมต้องมาบอกทุกครั้ง</p>\n<p>บริการ AI Chat หลายเจ้าเพิ่มฟีเจอร์ memory เข้ามา ให้ AI จำบทสนทนาเก่าๆ ของเราได้ ไม่ต้องบอกกันใหม่</p>\n<p>แต่กูเกิลมีข้อได้เปรียบที่เหนือกว่าใครๆ คือ กูเกิลรู้จักเราทุกอย่างแล้วจากบริการต่างๆ เช่น Search, YouTube, Gmail, Photos ฯลฯ ทำไมต้องมาเรียนรู้กันใหม่ ก็แค่เปิดท่อให้ Gemini เข้ามาอ่านไฟล์ใน Google Drive ของเราก็จบแล้วนี่นา</p>\n<p>บนเวที Sundar Pichai เดโมฟีเจอร์นี้ โดยการบอกว่าเพื่อนอีเมลมาถามว่า ตอนที่ขับรถเที่ยว Utah เป็นยังไงบ้าง มีสถานที่ท่องเที่ยวแนะนำไหม ซึ่ง Sundar บอกว่าเขาลืมไปหมดแล้ว จะตอบเพื่อนยังไงดี วิธีการแก้ปัญหาก็ไม่ยากคือเอา Gemini อ่านอีเมลเก่า เอกสารเก่าทั้งหมด แล้วสรุปแผนการเดินทางมาให้เพื่อนได้เลยไง! ง่ายชะมัด</p>\n<p>ฟีเจอร์ Personalized ยังต่อยอดไปยัง Smart Reply ของ Gmail ได้ด้วย ในเมื่อ Gemini อ่านเมลเก่าของเราได้ทั้งหมด ทำไมจะเขียนเมลแทนเรา ในภาษาแบบตัวเราเองไม่ได้ล่ะ!</p>\n<p></p>\n<h2>5. Search ไม่มีอนาคตแล้ว จริงหรือ?</h2>\n<p>หลายคนบอกว่าเลิกเข้ากูเกิลแล้วหลังมี ChatGPT หรือบ้างก็ย้ายไปใช้ Perplexity แถมเมื่อเร็วๆ นี้ยังมีข่าวจากฝั่งแอปเปิลบอกว่า คนเข้า Google จาก Safari น้อยลงเป็นครั้งแรก ทำหุ้นตกไปอีก</p>\n<p>หลังจากกล้าๆ กลัวๆ มานาน ในที่สุดกูเกิลก็เปิดตัว AI Mode ซึ่งอธิบายง่ายๆ ว่ามันคือการเปลี่ยน interface หลักของ Google Search ให้หน้าตาเหมือน Perplexity นั่นแหละ (ลาก่อนวงการ SEO)</p>\n<p>เหตุผลที่กูเกิลกั๊กๆ เรื่องนี้มาตลอดเพราะรู้อยู่แก่ใจว่า การเอา AI มาแทนที่ web search แบบเดิมมันจะทำลายอุตสาหกรรมเว็บ และแหล่งรายได้จากโฆษณาของกูเกิล (เฉพาะส่วน search) ไปอย่างสิ้นเชิง แต่เมื่อคู่แข่งทั้ง ChatGPT หรือ Perplexity บี้เข้ามาเรื่อยๆ ก็ไม่มีทางเลือก ทำก็ทำวะ จึงออกมาเป็นอย่างที่เห็น</p>\n<p>หมายเหตุ: ตอนนี้ AI Mode ยังเปิดให้เฉพาะลูกค้าในสหรัฐ เลยยังให้ความเห็นไม่ได้ว่าเป็นไงนะครับ</p>\n<p></p>\n<h2>สรุป: สงคราม AI จบยังไง</h2>\n<p>ถ้าเทียบให้เห็นภาพง่ายๆ ผมคิดว่ามันเหมือนตอนสงครามโลกมากๆ คือ OpenAI นั้นห้าวเป้งมาก เปรี้ยวตีนมาก ผงาดอย่างรวดเร็วขึ้นมาท้าทาย status quo แบบดั้งเดิม ใช้พลังความสดใหม่ energetic แบบเดียวกับญี่ปุ่นหรือเยอรมนี โจมตีแบบสายฟ้าฟาด Blitzkrieg แปปเดียวกวาดทั้งยุโรปหรือเอเชียตะวันออก</p>\n<p>ส่วนกูเกิลนั้นเหมือนอเมริกา กว่าจะเข้าร่วมสงครามก็ยึกๆ ยักๆ อยู่นาน กล้าๆ กลัวๆ อย่างโง้นอย่างงี้ จนกระทั่งเจอกระตุกหนวดเสือที่ Pearl Harbor ค่อยตื่นขึ้นมา จากนั้นค่อยระดม “สรรพกำลัง” ที่ไม่มีใครเทียบได้ เอาชนะสงครามได้ในระยะยาว</p>\n<p>ผมว่าสถานการณ์มันเหมือนกันมาก กูเกิลมี resource มหาศาลในระดับที่ไม่มีใครเทียบได้ ตั้งแต่ออกแบบชิป TPU เองจึงทำต้นทุนค่ารัน AI ได้ต่ำกว่าใคร ไปจนถึงงานวิจัยระดับ frontier research จำนวนมาก (ถ้านึกไม่ออกก็คือ T=Transformer ไปจนถึง AlphaFold ที่ทำให้ Demis Hassabis ได้รางวัลโนเบล) สารพัดโปรเจคที่เปิดตัวเมื่อ 2-3 ปีก่อนอย่าง Starline, Astra, Mariner ตอนนี้มันกลายเป็นผลิตภัณฑ์หรือบริการออกสู่ลูกค้าจริงๆ แล้ว ใน<a href=\"https://blog.google/technology/ai/io-2025-keynote/\">บล็อกเปิดตัว Google I/O ใช้พาดหัวว่า “From research to reality”</a> นี่แหละใช่เลย แล้วใครจะไปสู้พี่ได้</p>\n<div>\n\t\t\t<div>\n\t\t\t\t<a href=\"https://blog.google/technology/ai/io-2025-keynote/\">\n\t\t\t\t\t<img src=\"https://storage.googleapis.com/gweb-uniblog-publish-prod/images/IO25_Intro_SocialShare.width-1300.png\" alt=\"Google I/O 2025: From research to reality\" />\t\t\t\t</a>\n\t\t</div>\n\t\n\t<div>\n\t\t<a href=\"https://blog.google/technology/ai/io-2025-keynote/\">\n\t\t\tGoogle I/O 2025: From research to reality\t\t</a>\n\t</div>\n\t<div>\n\t\t<a href=\"https://blog.google/technology/ai/io-2025-keynote/\">\n\t\t\t<p>At our annual developer conference, we announced how we’re making AI even more helpful with Gemini.</p>\n\t\t</a>\n\t</div>\n\t<div>\n\t\t<img src=\"https://blog.google/favicon.ico\" alt=\"Google\" />\t\tGoogle\t</div>\n</div>\n<p>นี่ยังไม่รวมคลังพระสมบัติจากธุรกิจโฆษณาด้วยนะครับ เรียกว่าพิมพ์เงินใช้เองก็ว่าได้ ในขณะที่ OpenAI หรือ Anthropic ต้องไปหาเงินจาก VC มาเผาอยู่เรื่อยๆ แต่กูเกิลผลิตเงินเองได้ อ๋อ เราเป็นผู้ตามอยู่ในตลาดนี้งั้นเหรอ งั้นเปิดให้ใช้ฟรีเลยแล้วกันไม่ต้องคิดเงิน</p>\n<p>สรุปว่าสงครามจะจบยังไง ไม่รู้หรอก แต่ถ้าเอา analogy แบบสงครามโลกมาเทียบ ตอนนี้เราน่าจะผ่านจุดสงคราม Midway มาเรียบร้อยแล้ว ยักษ์หลับตื่นแล้ว</p>The post <a href=\"https://markpeak.net/google-io-2025/\">Google I/O 2025</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"af9c78fd91c9d8c822c3253a272ff3251229e5a2f54e74fbdfd98d4b932e482c","category":"Thai"}
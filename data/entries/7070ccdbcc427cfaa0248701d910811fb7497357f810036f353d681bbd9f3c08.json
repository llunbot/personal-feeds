{"title":"อดีตบอร์ด OpenAI ที่ร่วมไล่ Sam Altman เผย บอร์ดไม่ทราบเรื่อง ChatGPT มาก่อน จนกระทั่งเปิดตัว","link":"https://www.blognone.com/node/140011","date":1716937628000,"content":"<div><div><div><p>Helen Toner อดีตกรรมการบอร์ดอิสระของ OpenAI ซึ่งเป็นหนึ่งในคนที่<a href=\"https://www.blognone.com/node/136804\">ลงมติไล่ออก Sam Altman</a> ซีอีโอ OpenAI จนเป็นเรื่องราวใหญ่โตเมื่อปลายปีที่แล้ว ให้สัมภาษณ์กับรายการพอดคาสต์ The TED AI Show เปิดเผยรายละเอียดเพิ่มเติมที่นำไปสู่การตัดสินใจไล่ Altman ออก</p>\n<p>Toner ซึ่งปัจจุบันเป็นผู้อำนวยการศูนย์ Security and Emerging Technology ที่ Georgetown University บอกว่าสิ่งที่ทำให้บอร์ดเริ่มขาดความเชื่อใจใน Altman มาจากการ<a href=\"https://www.blognone.com/node/131703\">เปิดตัวแชทบอต ChatGPT</a> เมื่อปลายปี 2022 โดยบอร์ดไม่ทราบเรื่องนี้มาก่อนเลย จนกระทั่งไปเห็นโพสต์ใน Twitter พร้อมกับทุกคน</p>\n<p>เรื่องนี้อาจต้องย้อนเวลาไปหน่อยว่าวันที่ OpenAI เปิดตัว ChatGPT นั้น ตอนแรกก็ไม่ได้เป็นประเด็นใหญ่ที่คนให้ความสนใจ แต่หลังเปิดตัวไปไม่นาน ChatGPT ก็กลายเป็นหัวข้อสนทนาหลักถึงความสามารถ จนทำให้เกิดกระแสด้าน AI มาจนถึงตอนนี้</p>\n<p>Toner เปิดเผยเพิ่มเติมว่า Altman ไม่เคยเปิดเผยเรื่องการตั้งกองทุนสำหรับสตาร์ทอัปกับบอร์ดบริษัท และมีเหตุการณ์หลายครั้งที่ Altman ไม่ได้ให้ข้อมูลที่ถูกต้องเกี่ยวกับกระบวนการความปลอดภัยในผลิตภัณฑ์ AI ทำให้บอร์ดไม่สามารถรู้หรือทำความเข้าใจกระบวนการจัดการนี้ได้เลย จึงเกิดปัญหาในการให้คำแนะนำในฐานะบอร์ด เรื่องเหล่านี้สะสมมาระยะหนึ่งจนทำให้บอร์ดขาดความไว้ใจใน Altman นั่นเอง อย่างไรก็ตามจากเหตุการณ์ที่เกิดขึ้น พนักงานมากกว่า 95% ของ OpenAI ออกมาสนับสนุนให้ Altman กลับมาเป็นซีอีโอ และ OpenAI ก็ยืนยันพันธกิจหลักในการสร้าง AGI ที่ปลอดภัยสำหรับทุกคน</p>\n<p>ทั้งนี้ Toner เพิ่งให้ความเห็นกับ Economist ในลักษณะคล้ายกันว่า OpenAI มีปัญหาการกำกับดูแล และแนะนำให้หน่วยงานรัฐเข้ามามีบทบาทมากขึ้นในการตรวจสอบความปลอดภัยของ AI</p>\n<p>OpenAI ยังไม่ได้ออกมาแสดงความเห็นต่อประเด็นที่ Toner กล่าวถึง ส่วน Bret Taylor ประธานบอร์ด OpenAI บอกว่าเขารู้สึกผิดหวังที่ Toner ยังพยายามกลับมาพูดถึงเรื่องนี้ซ้ำ โดยให้ข้อมูลกลับว่าจากการตั้งกรรมการอิสระตรวจสอบที่มาของการไล่ Altman ออกจากซีอีโอ พบว่าไม่ได้มีพื้นฐานมาจากเรื่อง ความกังวลด้านความปลอดภัยของผลิตภัณฑ์ AI, ความเร็วในการพัฒนา, สถานะการเงินบริษัท, การพูดคุยกับนักลงทุน-ลูกค้า-พาร์ตเนอร์</p>\n<p>ที่มา: <a href=\"https://www.bloomberg.com/news/articles/2024-05-28/ex-openai-director-says-board-learned-of-chatgpt-launch-on-twitter\">Bloomberg</a></p>\n<p><img src=\"https://www.blognone.com/sites/default/files/externals/e368d657dc525c7cbbbd2b08b21c08ca.png\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/sam-altman\">Sam Altman</a></div><div><a href=\"/topics/chatgpt\">ChatGPT</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7070ccdbcc427cfaa0248701d910811fb7497357f810036f353d681bbd9f3c08","category":"Thai"}
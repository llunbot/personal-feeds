{"title":"แอพ Android เริ่มใช้ API ใหม่กูเกิล บล็อคการ Sideload แอพ, แจ้งให้โหลดจาก Google Play","link":"https://www.blognone.com/node/141964","date":1726108483000,"content":"<div><div><div><p>ในงาน Google I/O 2024 กูเกิลเปิดตัว <a href=\"https://developer.android.com/google/play/integrity\">Play Integrity API</a> เป็นชุด API ด้านความปลอดภัยของ Google Play ให้นักพัฒนาแอพสามารถตรวจสอบว่าผู้ใช้งาน เข้าถึงบริการของเราผ่าน \"แอพที่ไม่ถูกแก้ไขดัดแปลง\" (unmodified app binary) และติดตั้งผ่าน Google Play บนอุปกรณ์ Android จริงๆ ไม่ใช่อุปกรณ์ที่ถูก root หรือดัดแปลงมา</p>\n<p>ฟีเจอร์หนึ่งของ Play Integrity API คือการตรวจสอบว่าแอพที่ใช้งานติดตั้งผ่าน Google Play หรือผ่านวิธี sideloading ซึ่งหากเป็นการ sideloading จะสามารถบล็อคการใช้งาน และขึ้นข้อความแจ้งเตือนให้ผู้ใช้ดาวน์โหลดแอพตัวเดียวกันผ่าน Google Play ได้</p>\n<p>Play Integrity API ยังเปิดให้ใช้งานในวงจำกัดเฉพาะแอพบางราย ล่าสุด Android Authority รายงานว่ามีแอพบางตัวเริ่มใช้ฟีเจอร์นี้แล้ว เช่น เกม Diablo Immortal, แอพ Tesco และ BeyBlade X เป็นต้น</p>\n<p>ใน<a href=\"https://www.reddit.com/r/retroid/comments/1dihb9d/how_to_bypass_get_this_app_from_play_on_rp2s/\">กระทู้ Reddit</a> มีตัวอย่างความพยายามเล่นเกม Diablo Immortal บนอุปกรณ์ Android ที่ดัดแปลงเป็นคอนโซลย้อนยุค แต่เมื่อเปิดเกมมาก็เจอกับหน้าจอ \"Get this app from Play\"</p>\n<p>ฟีเจอร์นี้ของ Play Integrity API ยังส่งข้อมูลให้นักพัฒนาทราบว่าผู้ใช้คนใดพยายามติดตั้งแอพผ่านวิธี sideloading เพื่อให้นักพัฒนาสามารถเลือกบล็อคการใช้งานแอพของบัญชีผู้ใช้รายนั้นๆ ได้ด้วย</p>\n<p>ที่มา - <a href=\"https://www.androidauthority.com/play-integrity-sideloading-detection-3480639/\">Android Authority</a></p>\n<p><img alt=\"No Description\" src=\"https://www.blognone.com/sites/default/files/externals/7f37192877bd87258d7ade002a1879c2.png\" /></p>\n<blockquote><a href=\"https://www.reddit.com/r/Beyblade/comments/16bi9hh/getting_this_message_when_i_open_the_bbx_app/\">Getting this message when i open the bbx app. Anyone know how to get around it? (Downloaded from apkpure)</a><br /> by<a href=\"https://www.reddit.com/user/codestar2102/\">u/codestar2102</a> in<a href=\"https://www.reddit.com/r/Beyblade/\">Beyblade</a><p></p></blockquote>\n<blockquote><a href=\"https://www.reddit.com/r/retroid/comments/1dihb9d/how_to_bypass_get_this_app_from_play_on_rp2s/\">How to bypass “Get this app from Play” on RP2S</a><br /> by<a href=\"https://www.reddit.com/user/Gifunas/\">u/Gifunas</a> in<a href=\"https://www.reddit.com/r/retroid/\">retroid</a><p></p></blockquote>\n</div></div></div><div><div>Topics: </div><div><div><a href=\"/topics/google-play\">Google Play</a></div><div><a href=\"/topics/android\">Android</a></div><div><a href=\"/topics/google\">Google</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c71d61f7e70f0252c060e975d67ad7a49fd9b09e65136fe336183d82dae225a8","category":"Thai"}
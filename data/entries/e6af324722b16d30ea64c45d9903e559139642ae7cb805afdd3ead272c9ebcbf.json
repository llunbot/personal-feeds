{"title":"Virgin Galactic ขายตั๋วบินชมขอบอวกาศอีกครั้ง ที่นั่งละ 15 ล้านบาท บินปลายกันยานี้","link":"https://www.blognone.com/node/124102","date":1628234829000,"content":"<div><div><div><p>หลัง Richard Branson บินชมอวกาศบนยาน VSS Unity ในเที่ยวบิน Unity 22 ไป<a href=\"https://www.blognone.com/node/123657\">เมื่อเดือนก่อน</a> ล่าสุดบริษัท Virgin Galactic ของเขาก็กลับมาเปิดขายตั๋วบินชมขอบอวกาศบนยาน SpaceShipTwo ให้คนทั่วไปอีกครั้ง ในเที่ยวบิน Unity 23 หลังหยุดไปเพราะเกิดอุบัติเหตุระหว่างการซ้อมบิน<a href=\"https://www.theverge.com/2014/10/31/7139527/virgin-galactics-spaceshiptwo-suffers-anomaly-in-flight\">เมื่อปี 2014</a></p>\n<p>Virgin Galactic คิดราคาที่นั่งบนเที่ยวบิน Unity 23 ที่ละ 450,000 ดอลลาร์ หรือราว 15 ล้านบาท แต่มีผู้เคยซื้อตั๋วไว้ก่อนหน้านี้แล้วราว 600 คน และผู้ที่วางเงินมัดจำไว้ 1,000 ดอลลาร์อีกราว 1,000 คน ที่จะได้คิวตีตั๋วขึ้นบินก่อน ตามมาด้วยสมาชิก Spacefarer Community กลุ่มสมาชิกที่สนับสนุน Virgin Galactic เป็นรายแรกๆ หลังจากนั้นจึงเป็นสิทธิ์คนทั่วไป</p>\n<p>เที่ยวบินนี้มีกำหนดช่วงปลายเดือนกันยายน จาก Spaceport America ขึ้นไปชมขอบอวกาศ แล้วไปลงจอดที่ New Mexico โดยจะบรรทุกอุปกรณ์ทดลองในสภาพแรงโน้มถ่วงต่ำ และเจ้าหน้าที่สามคนจากกองทัพอากาศอิตาลีไปด้วย โดยที่นั่งพิเศษพร้อมสิทธิ์ในการทดลองสภาพแรงโน้มถ่วงต่ำเหล่านี้มีราคาถึง 600,000 ดอลลาร์ หรือราว 20 ล้านบาทต่อที่นั่ง จึงมักเป็นการอุดหนุนจากรัฐบาลหรือหน่วยงานของประเทศต่างๆ</p>\n<p>ที่มา - <a href=\"https://www.theverge.com/2021/8/5/22611847/virgin-galactic-ticket-sales-richard-branson\">The Verge</a></p>\n<p><img src=\"https://www.blognone.com/sites/default/files/externals/12095fce119ed6371222927e9882f3ce.jpg\" /><em>ภาพจาก Virgin Galactic</em></p>\n</div></div></div><div><div>Topics: </div><div><div><a href=\"/topics/virgin-galactic\">Virgin Galactic</a></div><div><a href=\"/topics/space\">Space</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e6af324722b16d30ea64c45d9903e559139642ae7cb805afdd3ead272c9ebcbf","category":"Thai"}
{"title":"US-CERT แจ้งเตือนเซิร์ฟเวอร์ Atlassian Confluence ถูกแฮกรันโค้ดระยะไกล ควรแพตช์ทันที","link":"https://www.blognone.com/node/124586","date":1630720096000,"content":"<div><div><div><p>ช่วงปลายเดือนสิงหาคมที่ผ่านมา Atlassian ออกแพตช์แก้ไขช่องโหว่ร้ายแรงระดับวิกฤติใน Confluence Server ระบบจัดการโครงการซอฟต์แวร์ (CVE-2021-26084) แต่หลังจากออกแพตช์มาไม่นาน US-CERT ก็เตือนว่าคนร้ายเริ่มใช้ช่องโหว่โจมตีแล้ว องค์กรที่ใช้งานซอฟต์แวร์จึงควรเร่งอัพเดตทันที</p>\n<p>ช่องโหว่นี้เป็นช่องโหว่ OGNL (Object-Graph Navigation Language) injection แฮกเกอร์สามารถยิงสคริปต์เข้าไปรันบนเซิร์ฟเวอร์ได้โดยไม่ต้องยืนยันตัวตนใดๆ ทำให้กระทบเซิร์ฟเวอร์ทั้งหมดแม้จะเป็นเซิร์ฟเวอร์ปิดสำหรับใช้งานในองค์กรเท่านั้น</p>\n<p>ทาง Atlassian ออกแพตช์สำหรับ Confluence Server 6.13, 7.4, 7.11, 7.12, และ 7.13 มาแล้ว พร้อมสคริปต์ป้องกันชั่วคราวสำหรับเซิร์ฟเวอร์ที่ยังไม่สามารถอัพเกรดได้ โดยตัวช่องโหว่นี้ค้นพบโดย Benny Jacob ผ่านโครงการให้รางวัลรายงานช่องโหว่ของ Atlassian เอง</p>\n<p>ที่มา - <a href=\"https://confluence.atlassian.com/doc/confluence-security-advisory-2021-08-25-1077906215.html\">Atlassian</a>, <a href=\"https://us-cert.cisa.gov/ncas/current-activity/2021/09/03/atlassian-releases-security-updates-confluence-server-and-data\">US-CERT</a></p>\n<p><img src=\"https://www.blognone.com/sites/default/files/externals/9c111f8dc37f9b9ec99d079a23edbaed.png\" /></p>\n<p>ภาพหน้าจอ <a href=\"https://support.atlassian.com/confluence-cloud/docs/experience-the-new-home-page/\">Confluence Server</a></p>\n</div></div></div><div><div>Topics: </div><div><div><a href=\"/topics/atlassian\">Atlassian</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"43fb9457e71e96204c126d191967bde3d89c37bb3b3048f906152715644eeae1","category":"Thai"}
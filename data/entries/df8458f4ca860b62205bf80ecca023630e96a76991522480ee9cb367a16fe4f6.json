{"title":"CD Projekt บอกความล้มเหลวของ Cyberpunk 2077 ทำให้ส่วนเสริม Phantom Liberty ออกมาดี","link":"https://www.blognone.com/node/136662","date":1699527631000,"content":"<div><div><div><p>IGN ได้พูดคุยกับ Paweł Mielniczuk ผู้กำกับศิลป์ของ Cyberpunk 2077: Phantom Liberty โดยพูดคุยถึงบทเรียนที่ CD Projekt เรียนรู้จากการเปิดตัว Cyberpunk 2077 ในช่วงปี 2020 ว่าเหตุใดจึงต้องรื้อเกมนี้ขึ้นมาปรับปรุงใหม่แทนที่จะปล่อยวาง (move on) และมีอิทธิพลใดบ้างที่จะนำไปต่อยอดในอนาคต เช่น ภาคต่อของ Cyberpunk 2077 ซึ่งมีชื่อรหัสว่า Orion</p>\n<p>Paweł Mielniczuk เล่าว่า เป็นเรื่องยากที่จะคาดเดาว่า Phantom Liberty จะโดนใจผู้เล่นไหม แต่เมื่อมีบทวิจารณ์ และความคิดเห็นของผู้เล่นออกมา ทีมงานก็โล่งอกแล้วพูดได้อย่างเต็มปากว่าพอใจในผลงาน พร้อมกล่าวถึงการเปิดตัว Cyberpunk 2077 ในปี 2020 ว่าเป็นบทเรียนสำคัญ ทำให้บริษัทเปลี่ยนแปลงกระบวนการผลิต, จัดระเบียบการทำงาน และสร้างกฎขึ้นมาว่า เกมต้องทำงานได้ตลอดเวลา(always working game)  และเปลี่ยนแนวทางการพัฒนาเกมจากที่เน้นพีซีเป็นหลัก มาเป็นการทดสอบเกมบนทุกแพลตฟอร์มตั้งแต่เริ่ม</p>\n<p><img src=\"https://www.blognone.com/sites/default/files/externals/371e7f4c59185bf464585639617f965c.jpg\" /></p>\n<p>Paweł เล่าต่อว่าแม้ CD Projekt จะอยู่มานานกว่า 20 ปี แต่ระบบพื้นฐานหลายอย่างของ Cyberpunk 2077 เช่น การยิงปืน การขับรถ หรือกล้องมุมมองบุคคลที่หนึ่ง ก็เป็นสิ่งที่ทีมงานเพิ่งเคยทำครั้งแรก และหลังจากเกมออกในปี 2020 ทีมงานได้ทุ่มเทความพยายาม และเวลาอย่างมากในการปรับปรุงคุณภาพของเกม และสิ่งที่เห็นใน Phantom Liberty และอัปเดต 2.0 ไม่ใช่อย่างสิ่งที่ทีมงานจินตนาการไว้แต่แรกด้วยซ้ำ การปรับปรุงหลาย ๆ อย่างมาจากการฟังเสียงของผู้เล่น เช่น Skill Tree แบบใหม่ที่ออกแบบมาให้ใช้ง่าย และมีประสิทธิภาพมากขึ้น จริง ๆ มีไอเดียที่ดีกว่า ฟีเจอร์ใหม่ ๆ เข้ามาในความคิดตลอด แต่เวลาและงบประมาณหยุดความฟุ้งของเขาไว้ ซึ่งไอเดียที่ไม่ได้ใช้จะถูกจดบันทึกไว้ และมั่นใจว่าจะได้เอามาใช้ในการพัฒนา Cyberpunk ภาคถัดไป (Orion) แน่นอน</p>\n<p>ส่วนเรื่องการเปลี่ยนเอนจิ้นการพัฒนาเกมจาก <a href=\"https://www.blognone.com/node/136151\">REDengine เป็น Unreal Engine 5</a> Paweł กล่าวว่า REDengine จะเป็นเอนจิ้นที่ยอดเยี่ยมทันสมัย แต่ทีมงานต้องปรับแต่งเอนจิ้นทุกครั้งเมื่อต้องการสร้างสิ่งใหม่ ๆ ไปพร้อม ๆ กับการพัฒนาเกม ทำให้เสียเวลาและกระบวนการ หลายๆ อย่างต้องอลุ่มอล่วยพอสมควร การเปลี่ยนมาใช้ Unreal Engine 5 และการร่วมมือทางกลยุทธ์จาก Epic Games จะช่วยลดปัญหานี้ได้ และหนึ่งในการติดสินใจครั้งนี้มีผลมาจาก Cyberpunk 2077</p>\n<p>สุดท้าย Pawel พูดถึงโปรเจ็กต์ Orion ว่าทีมงานตื่นเต้นกับโปรเจ็กต์นี้มาก และแนวทางการพัฒนาแฟรนไชส์ Cyberpunk จะมีศักยภาพมากขึ้น โดยการพัฒนาของ Orion กำลังถูกย้ายไปยังสตูดิโอใหม่ที่อเมริกาเหนือ ที่เกิดจากบทเรียนที่ได้รับจาก Cyberpunk 2077 และ Phantom Liberty</p>\n<p>ที่มา - <a href=\"https://www.ign.com/articles/cd-projekt-on-reviving-cyberpunk-2077-phantom-libertys-success-and-the-franchises-future\">IGN</a></p>\n</div></div></div><div><div>Topics: </div><div><div><a href=\"/topics/cyberpunk-2077\">Cyberpunk 2077</a></div><div><a href=\"/topics/cd-projekt\">CD Projekt</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"df8458f4ca860b62205bf80ecca023630e96a76991522480ee9cb367a16fe4f6","category":"Thai"}
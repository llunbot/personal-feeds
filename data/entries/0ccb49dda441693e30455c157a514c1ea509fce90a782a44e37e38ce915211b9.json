{"title":"[IDC] Apple มีส่วนแบ่งตลาดสมาร์ทโฟนปี 2023 เป็นอันดับ 1 ครั้งแรก แม้ภาพรวมตลาดลดลง 3.2%","link":"https://www.blognone.com/node/137688","date":1705383349000,"content":"<div><div><div><p>บริษัทวิจัยตลาด IDC รายงานภาพรวมตลาดสมาร์ทโฟนของปี 2023 มีประเด็นสำคัญคือ แอปเปิลเป็นบริษัทที่มีส่วนแบ่งจำนวนเครื่องที่ส่งมอบทั่วโลก สูงสุดเป็นอันดับ 1 ครั้งแรก จากที่ซัมซุงครองอันดับ 1 มา 12 ปีติดต่อกัน จำนวนที่แอปเปิลส่งมอบคือ 234.6 ล้านเครื่อง คิดเป็น 20.1% ซึ่งเป็นสถิติสูงสุดของแอปเปิลเช่นกัน</p>\n<p>ภาพรวมของตลาดสมาร์ทโฟนมีจำนวนส่งมอบลดลง 3.2% อยู่ที่ 1.17 พันล้านเครื่อง เป็นจำนวนน้อยที่สุดในรอบ 10 ปี สาเหตุหลักจากปัญหาเศรษฐกิจทั่วโลก อย่างไรก็ตามตัวเลขคาดว่าจะฟื้นอย่างชัดเจนในครึ่งหลังของปี 2024 เฉพาะตัวเลขไตรมาส 4 ปี 2023 ก็กลับมาเติบโต 8.5%</p>\n<p>Nabila Popal ผู้อำนวยฝ่ายวิจัยของ IDC บอกว่าการเติบโตสูงของแอปเปิลมาจากตลาดประเทศกลุ่ม Emerging ทำให้เป็นผู้ผลิตรายเดียวใน Top 3 ที่มีตัวเลขเติบโต อีกปัจจัยที่ส่งเสริมยอดขาย iPhone คือการทำโครงการเทรดอินกับลูกค้าเดิม ตลอดจนโปรแกรมผ่อนชำระ 0% ในหลายประเทศ</p>\n<p>ส่วนแบ่งตลาดสมาร์ทโฟนในปี 2023 อันดับที่ 2-5 ได้แก่ ซัมซุง (19.4%), Xiaomi (12.5%), OPPO (8.8%) และอันดับ 5 คือ <a href=\"https://www.blognone.com/node/101346\">Transsion</a> ที่เติบโตโดดเด่นจากปีก่อน (8.1%)</p>\n<p>ที่มา: <a href=\"https://www.idc.com/getdoc.jsp?containerId=prUS51776424\">IDC</a></p>\n<p><img alt=\"No Description\" src=\"https://www.blognone.com/sites/default/files/externals/1031c3be72275885f013911ab78d09d5.jpg\" /></p>\n</div></div></div><div><div>Topics: </div><div><div><a href=\"/topics/idc\">IDC</a></div><div><a href=\"/topics/market-research\">Market Research</a></div><div><a href=\"/topics/smartphone\">Smartphone</a></div><div><a href=\"/topics/apple\">Apple</a></div><div><a href=\"/topics/iphone\">iPhone</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0ccb49dda441693e30455c157a514c1ea509fce90a782a44e37e38ce915211b9","category":"Thai"}
{"title":"Amazon บีบผู้ขาย เก็บเงินเพิ่ม 2% หากไม่ใช้บริการจัดส่งสินค้าของ Amazon","link":"https://www.blognone.com/node/135351","date":1692364158000,"content":"<div><div><div><p>Bloomberg รายงานว่า Amazon ออกนโยบายล่าสุด จะเก็บค่าธรรมเนียมกับผู้ขายบนแพลตฟอร์มเพิ่ม หากผู้ขายไม่ได้ใช้บริการจัดส่งสินค้าของ Amazon</p>\n<p>การเก็บค่าธรรมเนียมเพิ่มมีผลเฉพาะกับผู้ขายที่เข้าโปรแกรม Seller Fulfilled Prime ของ Amazon เท่านั้น ส่วนผู้ขายทั่วไปจะเริ่มมีผลบังคับใช้ตั้งแต่เดือนตุลาคมเป็นต้นไป ซึ่งหากเลือกจะใช้บริการส่งสินค้าอื่นที่ไม่ใช่ Amazon ผู้ขายจะต้องเสียค่าธรรมเนียมเป็นจำนวน 2% ต่อการขายแต่ละครั้ง</p>\n<p>แม้ 2% อาจเป็นจำนวนเงินที่เล็กน้อยต่อการขาย 1 ครั้ง แต่ก็มีผู้ขายเฟอร์นิเจอร์รายหนึ่งใน Amazon เผยว่าเขาอาจจะต้องเสียเงินจำนวน 1 ล้านดอลล่าร์สหรัฐต่อปี ถ้าจะใช้บริการส่งสินค้าที่ไม่ใช่ Amazon ซึ่งผู้ขายในแพลตฟอร์มหลายคนมองว่า Amazon พยายามกดดันให้พวกเขาใช้บริการจัดส่งสินค้าของ Amazon บางรายก็บอกว่าอาจจะต้องขึ้นราคาสินค้าเพราะมีค่าธรรมเนียมที่สูงขึ้น</p>\n<p>ด้าน Amazon ระบุกับ Bloomberg ว่า “การเก็บค่าธรรมเนียมนี้จะช่วยครอบคลุมค่าใช้จ่ายในการใช้งานระดับโครงสร้าง และยังช่วยวัดประสิทธิภาพของผู้ขายได้อีกด้วย”</p>\n<p><img alt=\"No Description\" src=\"https://www.blognone.com/sites/default/files/externals/aea74a588f612543d9b70c6923c397ae.png\" /></p>\n<p>โปรแกรม Seller Fulfilled Prime เปิดตัวในปี 2014 มีจุดประสงค์เพื่อเพิ่มสินค้าคงคลังอย่างรวดเร็วโดยไม่สร้างภาระให้กับศูนย์จัดการสินค้าของ Amazon แต่ปิดตัวลงหลังจากผ่านไปสองปีเนื่องจากผู้ขายไม่ตรงตามมาตรฐานการจัดส่งของ Amazon ได้ โดย Amazon เพิ่งนำโปรแกรมนี้กลับมาในเดือนมิถุนายนที่ผ่านมาเท่านั้น ซึ่งดูเหมือนจะเป็นวิธีการเอาใจ FTC ในระหว่างการไต่สวนการต่อต้านการผูกขาด</p>\n<p>ทางด้านคุณ Jason Boyce ผู้ก่อตั้ง Avenue7Media ซึ่งให้คำแนะนำแก่แบรนด์ต่าง ๆ ที่ใช้แพลตฟอร์มของ Amazon ว่า ค่าธรรมเนียมใหม่นี้แสดงให้เห็นว่า Amazon ไม่กลัว FTC เลย</p>\n<p>ที่มา - <a href=\"https://www.bloomberg.com/news/articles/2023-08-16/amazon-is-imposing-fee-on-sellers-who-ship-products-themselves\">Bloomberg</a> via <a href=\"https://arstechnica.com/tech-policy/2023/08/amazon-adds-extra-seller-fee-despite-intensifying-ftc-scrutiny/\">Arstechnica</a></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/e-commerce\">E-commerce</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"659e1f09adc591f5087e7edbe7f03c4f9600fcee1d7f3697f5faad7256c8a681","category":"Thai"}
{"title":"Hideo Kojima บอกอยากไปนอกโลก เพื่อทำเกมที่เล่นได้ในอวกาศ","link":"https://www.blognone.com/node/134426","date":1687158354000,"content":"<div><div><div><p>ในการเปิดตัวหนังสารคดีเรื่อง <strong>Hideo Kojima: Connecting Worlds</strong> คุณ <strong>Hideo Kojima</strong> นักสร้างเกมที่มีชื่อเสียงมาจากเกมสายลับในตำนานอย่างซีรี่ส์ Metal Gear และ Death Stranding ให้สัมภาษณ์กับคุณ <strong>Geoff Keighly</strong> ผู้ควบคุมการผลิตงาน Summer Game Fest ถึงสิ่งที่อยากทำในอนาคตว่า “ผมอยากไปอวกาศแฮะ ผมอยากไปอวกาศ และสร้างเกมที่พวกคุณสามารถเล่นได้ในอวกาศ… เพราะงั้นใครก็ได้ส่งผมไปที”</p>\n<p><img src=\"https://www.blognone.com/sites/default/files/externals/861901b48356c9235da4acac687541c9.jpg\" alt /></p>\n<p>อาจเป็นเรื่องขำขัน แต่ในความจริงแล้วคุณ Hideo Kojima เคยได้ทดลองสิ่งใหม่ ๆ ในการสร้างเกมอยู่เสมอ ไม่ว่าจะเป็น</p>\n<ul>\n<li><strong>Bokai: The Sun in Your Hand</strong> เกม RPG ในเครื่องเกมพกพาอย่าง Game Boy Advance ที่ตัวตลับเกมจะมีเซนเซอร์จับแสงแดดสำหรับการชาร์จอาวุธภายในเกม</li>\n<li><strong>Metal Gear Solid 3 Snake Eater</strong> สามารถปราบบอสที่ชื่อ The End ได้โดยการปรับเวลาเครื่อง PlayStation 2 ไปล่วงหน้า 2 สัปดาห์ จะทำให้ The End แก่ตายไปเองโดยที่เราไม่ต้องสู้</li>\n<li><strong>Metal Gear Solid V The Phantom Pain</strong> มีฉากจบลับหลังจากที่ผู้เล่นทั่วโลกสามารถปลดระวางนิวเคลียร์ภายในเกมได้หมด</li>\n<li><strong>Death Stranding</strong> เชื่อมต่อกับผู้เล่นทั้งโลกเพื่อแชร์การสร้างถนนหนทางต่าง ๆ ภายในเกมให้ตัวเอกได้เดินทางส่งของได้ดียื่งขึ้น</li>\n</ul>\n<p>คาดว่าการไปอวกาศของคุณ Hideo Kojima อาจเป็นอีกการทดลองที่เจ้าตัวอยากทำ ต้องมาดูกันต่อในอนาคตว่าเขาจะได้ไปจริงหรือไม่ สำหรับหนังสารคดี Hideo Kojima: Connecting Worlds จะปล่อยให้รับชมเร็ว ๆ นี้ โดยยังไม่มีรายละเอียดว่าจะฉายที่ใดอย่างไร</p>\n<p>ที่มา - <a href=\"https://www.videogameschronicle.com/news/hideo-kojima-wants-to-leave-earth-to-make-a-game-you-can-play-in-space/\">Videogames Chronicle</a></p>\n</div></div></div><div><div>Topics: </div><div><div><a href=\"/topics/hideo-kojima\">Hideo Kojima</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"807caee0ad832209b3b1bcf65bed1bf1d0792d5ab32fd2602b67c5f2c3104d2f","category":"Thai"}
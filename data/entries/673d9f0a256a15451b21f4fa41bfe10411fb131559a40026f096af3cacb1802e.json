{"title":"OpenAI ชี้แจงปัญหา ChatGPT แสดงแชตของคนอื่น เกิดจากบั๊กของ Redis","link":"https://www.blognone.com/node/133161","date":1679707736000,"content":"<div><div><div><p>OpenAI ชี้แจงรายละเอียดเพิ่มเติม จากปัญหา ChatGPT มีผู้ใช้งานพบการ<a href=\"https://www.blognone.com/node/133097\">แสดงรายการแชตของคนอื่น</a> ทำให้ OpenAI ปิดบริการชั่วคราว และ<a href=\"https://www.blognone.com/node/133105\">กลับมาให้บริการต่อ</a> โดยบอกว่าพบบั๊กในซอฟต์แวร์โอเพนซอร์สตัวหนึ่งที่ใช้งาน</p>\n<p>OpenAI บอกว่าผลกระทบจากปัญหาที่เกิดขึ้น อาจทำให้มีคนเห็นรายการแชตจากผู้ใช้งานที่เป็นสมาชิก ChatGPT Plus ที่จ่ายเงินรายเดือน ประมาณ 1.2% ของผู้ใช้งานทั้งหมดที่มีการใช้งาน ChatGPT ในช่วงเวลาที่มีปัญหา 9 ชั่วโมงนั้น และมีความเป็นไปได้ที่จะเห็นข้อมูลทั้ง ชื่อ นามสกุล อีเมล ที่อยู่ เลขบัตรเครดิต 4 ตัวสุดท้าย วันหมดอายุบัตรเครดิตด้วย แต่จะไม่เห็นเลขบัตรเครดิตทั้งหมด</p>\n<p>คำแนะนำของ OpenAI หากต้องการตรวจสอบว่าข้อมูลใดที่ถูกแสดง สามารถดูได้จากอีเมลยืนยันการสมัครการใช้งาน ซึ่งส่งหาช่วงวันที่ 20 มีนาคม 01:00-10:00น. ตามเวลาแปซิฟิก หรือ 15:00-00:00น. ตามเวลาในไทย ที่อาจส่งหาผิดคนในช่วงเวลานั้น หรือตรวจสอบที่ My account และไปที่ Manage my subscription</p>\n<p>สาเหตุของปัญหานี้ OpenAI บอกว่ามาจากบั๊กในไลบรารี่ redis-py ของ Redis ซึ่ง ChatGPT ใช้แคชของ Redis ในการจัดการข้อมูลผู้ใช้งาน ทำให้ไม่ต้องส่งรีเควสไปที่ฐานข้อมูลทุกครั้ง ซึ่งจะทำงานร่วมกับ Asyncio โดยพบปัญหาหากมีการยกเลิกคำสั่ง แต่เกิดความขัดข้องระหว่างนั้น แทนที่คำสั่งในคิวจะถูก pop ทิ้งออกไปเลย ก็คงค้างอยู่ ทำให้รีเควสถัดมาจากผู้ใช้คนอื่น สามารถรับข้อมูลที่ค้างอยู่นั้นไปได้แทน โดยทีมงานได้แก้ไขบั๊กที่พบ จัดการระบบคิวไม่ให้เกิดการได้ข้อมูลผิดคน รวมทั้งเพิ่ม log ให้หยุดการทำงานเมื่อพบข้อผิดพลาดอีกครั้ง</p>\n<p>ที่มา: <a href=\"https://openai.com/blog/march-20-chatgpt-outage\">OpenAI</a></p>\n<p><img src=\"https://www.blognone.com/sites/default/files/externals/1e82a6cf1ea2f582592f4a3eeae5c82e.jpg\" alt /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/chatgpt\">ChatGPT</a></div><div><a href=\"/topics/bug\">Bug</a></div><div><a href=\"/topics/redis\">Redis</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"673d9f0a256a15451b21f4fa41bfe10411fb131559a40026f096af3cacb1802e","category":"Thai"}
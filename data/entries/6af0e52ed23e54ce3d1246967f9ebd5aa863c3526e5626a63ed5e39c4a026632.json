{"title":"LinkedIn เล่าประสบการณ์ ย้ายระบบปฏิบัติการจาก CentOS 7 มาเป็น Azure Linux","link":"https://www.blognone.com/node/141723","date":1724914258000,"content":"<div><div><div><p>ทีมวิศวกรรมของ LinkedIn เขียนบล็อกเล่าเบื้องหลังการย้ายระบบของ LinkedIn ที่เดิมรันอยู่บน CentOS 7 มาใช้ <a href=\"https://www.blognone.com/node/134043\">Azure Linux ของไมโครซอฟท์</a></p>\n<p>หลังจากโดนไมโครซอฟท์ซื้อกิจการ <a href=\"https://www.blognone.com/node/137253\">LinkedIn มีแผนการย้ายระบบเซิร์ฟเวอร์เดิมทั้งหมดไปอยู่บน Azure แต่สุดท้ายก็ยังทำไม่สำเร็จ</a> ส่วนการย้ายระบบปฏิบัติการรอบนี้เกิดขึ้นช่วงต้นปี 2024 และสิ้นสุดช่วงเดือนเมษายน</p>\n<p>LinkedIn บอกว่าเป้าหมายหลักของการย้ายระบบปฏิบัติการ เกิดจากความต้องการใช้ระบบปฏิบัติการที่ทันสมัยกว่าเดิม (CentOS 7 พัฒนาอยู่บน <a href=\"https://www.blognone.com/node/57202\">RHEL 7 ที่ออกครั้งแรกในปี 2014</a> เริ่มเก่าแล้ว) และเอื้อต่อการพัฒนาฟีเจอร์ด้าน AI ใหม่ๆ ให้กับสมาชิก LinkedIn จำนวนมากกว่า 1 พันล้านคนได้รวดเร็วมากขึ้น</p>\n<p><img alt=\"No Description\" src=\"https://www.blognone.com/sites/default/files/externals/57629d07e9ff7e924f5210e788b6a853.png\" /></p>\n<p>ประเด็นเรื่อง <a href=\"https://www.blognone.com/node/140969\">CentOS 7 หมดระยะซัพพอร์ตในเดือนมิถุนายน 2024</a> บีบให้ LinkedIn ต้องรีบย้ายระบบ เพราะแผนเดิมคือการอัพเกรดเป็น CentOS 8 ซึ่งควรได้อัพเดตไปจนถึงปี 2019 แต่เมื่อ <a href=\"https://www.blognone.com/node/126283\">CentOS 8 โดน Red Hat ตัดจบไปตอนปี 2021</a> ทำให้ต้องหาโซลูชันอื่น</p>\n<p>ทีมวิศวกรรม LinkedIn บอกว่า Azure Linux เป็นทางออกที่เหมาะสม เพราะเป็นระบบปฏิบัติการสมัยใหม่ มีสถาปัตยกรรมใหม่ๆ เช่น การสร้างไฟล์อิมเมจเฉพาะส่วนสำคัญ ช่วยให้บูตเครื่องเร็วขึ้น, มีแพตช์ความปลอดภัยสม่ำเสมอ บวกกับมีไมโครซอฟท์ซัพพอร์ตให้ในระยะยาว และเป็นระบบปฏิบัติการที่ออกแบบมาสำหรับคลาวด์อยู่แล้ว จึงเป็นตัวเลือกเดียวที่ชัดเจน</p>\n<p>อย่างไรก็ตาม ระบบของ LinkedIn เดิมก็มีความซับซ้อนสูง ต่อให้เป็นบริษัทในเครือเดียวกัน การย้ายไปใช้ Azure Linux ไม่ใช่เรื่องง่ายเลย แนวทางของ LinkedIn คือทดลองย้ายระบบแบบ pilot ดูก่อน เพื่อให้ทีมภายในแต่ละทีมมีโอกาสลองทำความคุ้นเคยกับระบบปฏิบัติการใหม่ หาอุปสรรคและข้อจำกัดกันก่อน หลังจากนั้นทีมต่างๆ ต้องพัฒนาเครื่องมือการย้ายระบบกันภายใน แล้วทดสอบจนพอใจก่อนย้ายจริง</p>\n<p><img alt=\"No Description\" src=\"https://www.blognone.com/sites/default/files/externals/87e32d9944f5c79177a502a791c8c7bb.png\" /></p>\n<p>ตัวอย่างปัญหาที่พบในขั้นตอนวางแผน ได้แก่</p>\n<ul>\n<li>ระบบไฟล์เลือกเป็น XFS ซึ่งเดิมที Azure Linux ไม่ได้รองรับแบบเนทีฟ แต่ทีม LinkedIn ทดสอบแล้วพบว่าให้ประสิทธิภาพดีที่สุดในเกือบทุกกรณี ยกเว้นงานที่เป็น Hadoop</li>\n<li>การย้ายจาก CentOS 7 มายัง Azure Linux มีจุดเปลี่ยนสำคัญคือ <a href=\"https://www.blognone.com/topics/systemd\">systemd</a> ที่เริ่มเข้ามาใช้งานในโลกลินุกซ์ช่วงหลัง CentOS 7 พอดี ทำให้ทีมงานต้องปรับระบบภายในอยู่หลายจุด</li>\n<li>ทีมฝั่ง LinkedIn เจอข้อจำกัดเรื่องกระบวนการสร้างอิมเมจของ OS และจังหวะนั้นทีมฝั่ง Azure สร้างเครื่องมือ <a href=\"https://github.com/microsoft/azurelinux/blob/3.0-dev/toolkit/tools/imagecustomizer/README.md\">Azure Linux Image Customizer</a> พอดี เลยได้นำมาใช้งาน</li>\n<li>ระบบของ LinkedIn มีการบันทึกการเปลี่ยนแปลงข้ามเขตศูนย์ข้อมูล (global changes) ซึ่งมีความเสี่ยงที่จะกระทบการย้ายระบบจนเกิดดาวน์ไทม์ ทีมวิศวกรรมจำเป็นต้องจำกัด global changes ไว้ชั่วคราวเพื่อให้การเปลี่ยนผ่านง่ายขึ้น</li>\n<li>ระบบไดรเวอร์ฮาร์ดแวร์เดิมใช้ DKMS (Dynamic Kernel Module Support) ของลินุกซ์ แต่นโยบายของ Azure Linux กำหนดว่าไดรเวอร์จะต้องผ่านการ sign โดยไมโครซอฟท์ด้วยเสมอ ทำให้ทีม LinkedIn ต้องไปจัดการเรื่องไดรเวอร์ที่ใช้งานให้ผ่านมาตรฐานของฝั่งไมโครซอฟท์ก่อน และตอนนี้หันมาใช้ไดรเวอร์ของ Azure Linux เวอร์ชันอัพสตรีมทั้งหมดแล้ว</li>\n<li>Azure Linux ไม่มี GUI เพราะไม่รองรับ window manager ดังนั้นงานจัดการ VM ที่ต้องใช้งาน GUI ซึ่งเดิมต้องทำผ่าน RDP จากเครื่องที่เป็น CentOS desktop ต้องเปลี่ยนมาทำผ่าน IDE ที่เชื่อมต่อแบบรีโมทแทน</li>\n</ul>\n<p>ระบบของ LinkedIn มีทั้งส่วนที่เป็น stateless ย้ายไประบบปฏิบัติการใหม่ได้อัตโนมัติ, ส่วนที่เป็น stateful ที่ต้องทำตัวช่วยย้าย data partition เพิ่มเติม รวมถึงจัดการสร้างแพ็กเกจ MySQL ใหม่ และในบางกรณี ทีมงานต้อง refactor ตัวแอพพลิเคชันใหม่ก่อนเพื่อลดดาวน์ไทม์ที่จะเกิดขึ้น</p>\n<p><img alt=\"No Description\" src=\"https://www.blognone.com/sites/default/files/externals/c258c0cdc072ff1f15d1582e0249b47e.png\" /></p>\n<p>การย้ายระบบจาก CentOS มาเป็น Azure Linux ใช้วิธีแบบค่อยเป็นค่อยไป ทีมงานเริ่มย้ายระบบช่วงเดือนมกราคม 2024 และครบ 100% ช่วงประมาณเดือนมีนาคม ตอนนี้ระบบเกือบทั้งหมดของ LinkedIn รันบน Azure Linux เรียบร้อยแล้ว</p>\n<p>ทีม LinkedIn บอกว่าการได้ทดสอบระบบในช่วง pilot มีความสำคัญมาก และเน้นว่าการถ่ายทอดประสบการณ์ pilot ให้ทีมวิศวกรอื่นๆ จะช่วยได้มาก ซึ่ง LinkedIn ใช้ทั้งการจัด technical talk แบบจริงจัง และการประชุม หรือการคุยเล่นตามโอกาสต่างๆ ในเวลางาน ช่วยกันถ่ายทอดประสบการณ์เหล่านี้</p>\n<p>ที่มา - <a href=\"https://www.linkedin.com/blog/engineering/architecture/navigating-the-transition-adopting-azure-linux-as-linkedins-operatingsystem\">LinkedIn Engineering Blog</a></p>\n<p><img alt=\"No Description\" src=\"https://www.blognone.com/sites/default/files/externals/6c98f68bead35e132de5e8e0804920c6.png\" /></p>\n</div></div></div><div><div>Topics: </div><div><div><a href=\"/topics/linkedin\">LinkedIn</a></div><div><a href=\"/topics/microsoft-azure\">Microsoft Azure</a></div><div><a href=\"/topics/linux\">Linux</a></div><div><a href=\"/topics/centos\">CentOS</a></div><div><a href=\"/topics/cloud-computing\">Cloud Computing</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6af0e52ed23e54ce3d1246967f9ebd5aa863c3526e5626a63ed5e39c4a026632","category":"Thai"}
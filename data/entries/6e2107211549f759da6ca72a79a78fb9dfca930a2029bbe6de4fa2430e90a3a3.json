{"title":"AlexNet ซอฟต์แวร์ AI แยกแยะภาพด้วยจีพียูเมื่อปี 2012 เปิดซอร์สโค้ดสู่สาธารณะ","link":"https://www.blognone.com/node/145475","date":1742954779000,"content":"<div><div><div><p><a href=\"https://en.wikipedia.org/wiki/AlexNet\">AlexNet</a> ซอฟต์แวร์แยกแยะรูปภาพที่เคยเป็นจุดเปลี่ยนสำคัญของวงการ AI เมื่อปี 2012 ตอนนี้เปิดซอร์สโค้ดต่อสาธารณะ เข้าถึงได้บน <a href=\"https://github.com/computerhistory/AlexNet-Source-Code\">GitHub</a></p>\n<p>AlexNet พัฒนาโดย Alex Krizhevsky นักศึกษาปริญญาเอกชาวยูเครนที่มหาวิทยาลัย Toronto ในขณะนั้น ร่วมกับเพื่อนนักศึกษา Ilya Sutskever (ภายหลังเป็นผู้ร่วมก่อตั้ง OpenAI) และอาจารย์ของพวกเขาคือ Geoffrey Hinton (หลังจากนั้นแบ่งเวลาบางส่วนไป<a href=\"https://www.blognone.com/node/133656\">ทำงานกับกูเกิลจนถึงปี 2023</a> และ<a href=\"https://www.blognone.com/node/142454\">ได้รางวัลโนเบลสาขาฟิสิกส์ในปี 2024</a>)</p>\n<p><img alt=\"No Description\" src=\"https://www.blognone.com/sites/default/files/externals/e945034db15987839567120d173cd243.jpeg\" /></p>\n<p>Ilya Sutskever, Geoffrey Hinton, Alex Krizhevsky ในปี 2013 - <a href=\"https://mscac.utoronto.ca/news/congratulations-pour-in-for-geoffrey-hinton-after-nobel-win/\">University of Toronto</a></p>\n<p>AlexNet ใช้เทคนิคใหม่ (ในยุคนั้น) คือ convolutional neural network (CNN) ที่เป็นจริงได้ในทางปฏิบัติด้วยการเทรนผ่านการ์ดจอเกมมิ่ง (ใช้ GeForce GTX 580 สองตัว) และสามารถแข่งขันแยกแยะภาพ ImageNet Large Scale Visual Recognition Challenge (ILSVRC) ในปี 2012 ทำคะแนนชนะได้แบบทิ้งขาด (ความแม่นยำ 84.7% เพิ่มขึ้นจาก 74.2% ของผู้ชนะปี 2011) และกลายเป็นมาตรฐานใหม่ของวงการแยกแยะภาพ</p>\n<p>ทีมพัฒนา AlexNet ทั้งสามคนไปตั้งบริษัทชื่อ DNNResearch แล้วขายให้กูเกิลในเวลาต่อมา และภายหลังก็แยกย้ายไปตามเส้นทางชีวิตของแต่ละคน ตัวซอร์สโค้ดต้นฉบับเวอร์ชันปี 2012 ของ AlexNet จึงกลายเป็นของกูเกิล</p>\n<p>ในปี 2020 Alex Krizhevsky ได้แนะนำให้ Geoffrey Hinton รู้จักกับทีมของ Computer History Museum (CHM) ที่มีเป้าหมายอนุรักษ์ฮาร์ดแวร์และซอฟต์แวร์เก่า หลังจากนั้น Hinton ที่ยังทำงานอยู่กับกูเกิล ประสานให้ CHM ทำงานกับกูเกิลเพื่อค้นหาซอร์สโค้ดต้นฉบับของ AlexNet เพื่อนำมาเผยแพร่เป็นโอเพนซอร์ส ซึ่งทำสำเร็จในปี 2025</p>\n<p>ตัวซอร์สโค้ดมีขนาดเพียงแค่ 200KB</p>\n<p>ที่มา - <a href=\"https://computerhistory.org/blog/chm-releases-alexnet-source-code/\">Computer History Museum</a>, <a href=\"https://www.artsci.utoronto.ca/news/neural-network-behind-geoffrey-hinton-s-nobel-prize-be-preserved-computer-history-museum\">University of Toronto</a>, <a href=\"https://www.zdnet.com/article/alexnet-the-ai-model-that-started-it-all-released-in-source-code-form-for-all-to-download/\">ZDNet</a></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/ilya-sutskever\">Ilya Sutskever</a></div><div><a href=\"/topics/computer-vision\">Computer Vision</a></div><div><a href=\"/topics/gpu\">GPU</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6e2107211549f759da6ca72a79a78fb9dfca930a2029bbe6de4fa2430e90a3a3","category":"Thai"}
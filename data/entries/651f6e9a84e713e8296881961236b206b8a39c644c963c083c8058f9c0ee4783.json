{"title":"บริษัทคริปโต Crypto.com เซ็นสัญญาซื้อชื่อสนามแข่ง L.A. Lakers เป็น Crypto.com Arena","link":"https://www.blognone.com/node/125887","date":1637154500000,"content":"<div><div><div><p>ยุคคริปโตบูม ทำให้บริษัทคริปโตหลายแห่งร่ำรวยจนมีเงินไปจ่ายค่าสปอนเซอร์สโมสรกีฬาได้ (ตัวอย่าง <a href=\"https://www.blognone.com/node/123822\">Socios.com กับสโมสรอินเตอร์มิลาน</a>)</p>\n<p>ความเคลื่อนไหวล่าสุดมาจากฝั่งอเมริกาบ้าง โดยบริษัทกีฬา Anschutz Entertainment Group (AEG) เจ้าของสนามแข่ง Staples Center ในเมืองลอสแอนเจลิส ซึ่งเป็นสนามแข่งของสโมสรบาสเกตบอล Los Angeles Lakers และ LA Clippers รวมถึงสโมสรกีฬาประเภทอื่นๆ ในแอลเอ ประกาศเซ็นสัญญาสปอนเซอร์กับเว็บ Crypto.com ซึ่งจะเปลี่ยนชื่อสนามแห่งนี้เป็น Crypto.com Arena</p>\n<p>เหตุผลเป็นเพราะสัญญาชื่อสนามเดิมกับบริษัทอุปกรณ์สำนักงาน Staples ที่เซ็นกันมาตั้งแต่ปี 1999 กำลังจะหมดอายุลง ทำให้ Crypto.com เสียบเข้ามาเป็นเจ้าของชื่อสนามรายใหม่ การเปลี่ยนแปลงชื่อสนามอย่างเป็นทางการจะมีผลในวันที่ 25 ธันวาคม 2021 ส่วนป้ายต่างๆ ในสนามจะเปลี่ยนมาใช้ชื่อใหม่ภายในเดือนมิถุนายน 2022 สัญญาฉบับใหม่มีอายุนาน 20 ปี</p>\n<p><img src=\"https://www.blognone.com/sites/default/files/externals/4df5c9e09c6728df9647cbd2f24c8bb8.jpg\" /></p>\n<p>ที่มา - <a href=\"https://blog.crypto.com/aeg-crypto-com-announce-new-naming-rights-agreement-to-los-angeles-venue-formerly-known-as-staples-center/\">Crypto.com</a>, <a href=\"https://kotaku.com/the-staples-center-will-be-renamed-crypto-com-arena-1848072690\">Kotaku</a></p>\n</div></div></div><div><div>Topics: </div><div><div><a href=\"/topics/cryptocurrency\">Cryptocurrency</a></div><div><a href=\"/topics/basketball\">basketball</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"651f6e9a84e713e8296881961236b206b8a39c644c963c083c8058f9c0ee4783","category":"Thai"}
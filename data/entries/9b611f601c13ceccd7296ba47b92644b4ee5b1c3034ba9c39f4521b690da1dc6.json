{"title":"App Defense Alliance ออกมาตรฐานความปลอดภัยแอพ ทั้งบนมือถือ เว็บ คลาวด์","link":"https://www.blognone.com/node/142657","date":1729321289000,"content":"<div><div><div><p><a href=\"https://www.appdefensealliance.org/\">App Defense Alliance</a> เป็นกลุ่มที่<a href=\"https://www.blognone.com/node/113017\">กูเกิลกับบริษัทแอนตี้ไวรัสหลายรายก่อตั้งในปี 2019</a> เพื่อแก้ปัญหามัลแวร์บน Google Play Store (ในยุคนั้น) ภายหลังกูเกิลยกให้ Linux Foundation เมื่อปี 2023 และได้บริษัทยักษ์ใหญ่อย่าง Meta, Microsoft เข้าร่วมเป็นสมาชิกด้วย</p>\n<p>ล่าสุด App Defense Alliance ออกสเปก Application Security Assessment (ASA) 1.0 เป็นมาตรฐานความปลอดภัยของแอพพลิเคชัน แยกเป็น 3 ระดับคือ แอพมือถือ เว็บ และบนคลาวด์</p>\n<p>ตัวสเปกอ่านได้จาก <a href=\"https://github.com/appdefensealliance/ASA-WG/tree/v1.0\">GitHub</a> ครอบคลุมมาตรการความปลอดภัยพื้นฐานที่แอพใดๆ พึงมี เช่น การเก็บข้อมูลลงสตอเรจ การเข้ารหัสข้อมูล การยืนยันตัวตน การจัดการทราฟฟิกเครือข่าย ความปลอดภัยของโค้ด การรักษาข้อมูลส่วนตัว โดยแยกรายละเอียดตามประเภทของแอพและแพลตฟอร์มที่ใช้งาน เช่น iOS, Android รวมถึงมีสเปกสำหรับทดสอบด้วย</p>\n<p>ในขั้นถัดไป กลุ่ม App Defense Alliance เตรียมออกใบรับรองว่าแอพผ่านมาตรฐาน ASA เพื่อให้ผู้ใช้งาน (โดยเฉพาะฝั่งลูกค้าองค์กร) มั่นใจได้ว่าแอพมีความปลอดภัยในระดับที่ควรจะเป็น</p>\n<p>ที่มา - <a href=\"https://www.linuxfoundation.org/press/app-defense-alliance-announces-release-of-its-new-security-standard-ada-asa-v1.0\">Linux Foundation</a>, <a href=\"https://developers.facebook.com/blog/post/2024/10/17/app-defense-alliance-releases-new-data-security-standards/\">Meta</a></p>\n<p><img alt=\"No Description\" src=\"https://www.blognone.com/sites/default/files/externals/8aaf396e9e8907fca7c8eb6c65be0052.jpeg\" /></p>\n</div></div></div><div><div>Topics: </div><div><div><a href=\"/topics/linux-foundation\">Linux Foundation</a></div><div><a href=\"/topics/security\">Security</a></div><div><a href=\"/topics/standard\">Standard</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9b611f601c13ceccd7296ba47b92644b4ee5b1c3034ba9c39f4521b690da1dc6","category":"Thai"}
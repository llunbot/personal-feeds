{"title":"หลุดเอกสารภายใน Tesla พบดีไซน์พื้นฐาน Cybertruck รุ่น alpha มีปัญหาสารพัดอย่าง","link":"https://www.blognone.com/node/134299","date":1686566621000,"content":"<div><div><div><p>Cybertruck สร้างความประทับใจแรกกับมวลชนตั้งแต่การเดโมในเวทีเปิดตัว ที่ Musk คุยว่ากระจกจะเป็น Armor Glass ที่แข็งเป็นพิเศษ ไม่แตกง่ายๆ <a href=\"https://www.blognone.com/node/113282\">แต่กลับแตกเมื่อถูกเขวี้ยงด้วยลูกเหล็ก</a></p>\n<p>ล่าสุด <a href=\"https://www.handelsblatt.com/unternehmen/industrie/elektromobilitaet-mein-autopilot-hat-mich-fast-umgebracht-tesla-files-naehren-zweifel-an-elon-musks-versprechen/29166564.html\">Handelsblatt</a> สื่อเยอรมนีเปิดเผยเอกสารภายในที่หลุดออกมาของ Tesla กว่า 23,000 ฉบับ ขนาดกว่า 100GB โดยมีรายละเอียดของปัญหาทางเทคนิคที่บริษัทเผชิญมาตลอด ตั้งแต่ช่วงปี 2015 จนถึงมีนาคม 2022 ซึ่งหนึ่งในนั้นมีเรื่องสารพัดปัญหาของระบบ Autopilot ด้วย</p>\n<p>หนึ่งในประเด็นใหญ่ที่พบในเอกสารหลุด คือปัญหาของ Cybertruck รถกระบะไฟฟ้าของ Tesla ที่เปิดตัวมาตั้งแต่ปี 2019 และกำหนดวางจำหน่าย 2021 <a href=\"https://www.blognone.com/node/124127\">ก่อนเลื่อนเป็น 2022</a> และล่าสุด <a href=\"https://www.blognone.com/node/132427\">2024</a></p>\n<p>เอกสารภายในของ Tesla ชี้ว่าทีมวิศวกรเจอปัญหาหลายอย่าง จากการทดสอบ Cybertruck รุ่น Alpha ที่เป็นรุ่นทดสอบสายการผลิต ไม่ว่าจะเรื่องของ handling อย่างการเร่งความเร็ว การสั่น การกระตุกของช่วงล่าง  ระบบเบรก ไปจนถึงระบบ NVH (noise, vibration, and harshness) ที่ออกมาไม่ตรงกับการประเมินในซิมูเลชัน</p>\n<p>อย่างไรก็ตาม ผู้เชี่ยวชาญด้านวิศวกรรมรถยนต์ ก็ให้ความเห็นว่าปัญหาดังกล่าวที่เกิดกับ Cybertruck ไม่ใช่เรื่องใหญ่หรือแก้ไขไม่ได้ ปัญหาเหล่านี้เป็นปัญหาพื้นฐานด้านวิศวกรรมเครื่องกลของรถยนต์ที่ต้องเจอในการผลิตรถยนต์ทุกรุ่น แต่สิ่งที่เขาอึ้งคือ Tesla “ดิ้นรนอย่างมาก” ในการแก้ปัญหาพื้นฐานเหล่านี้</p>\n<p>ที่มา - <a href=\"https://www.wired.com/story/shocking-leaked-tesla-documents-hint-at-cybertruck-problems/\">Wired</a>, <a href=\"https://arstechnica.com/cars/2023/06/leaked-tesla-report-shows-cybertruck-had-basic-design-flaws/\">Ars Technica</a></p>\n<p><img alt=\"alt=&quot;Cybertruck_Photo&quot;\" src=\"https://www.blognone.com/sites/default/files/externals/fa5bbe90228486d981c63c59cfd4da6d.png\" /></p>\n</div></div></div><div><div>Topics: </div><div><div><a href=\"/topics/tesla\">Tesla</a></div><div><a href=\"/topics/cybertruck\">Cybertruck</a></div></div></div>","author":"Methasit Tubtim","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7ebb23826d2c2ee55587eb4180c14c0cdaf26ff215594b0db95bfdbe902d563b","category":"Thai"}
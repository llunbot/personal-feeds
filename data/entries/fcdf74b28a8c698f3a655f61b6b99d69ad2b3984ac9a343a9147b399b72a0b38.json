{"title":"ผู้ถือหุ้น Microsoft ลงมติคัดค้านการนำเงินบริษัทบางส่วนไปลงทุนใน Bitcoin","link":"https://www.blognone.com/node/143573","date":1733895887000,"content":"<div><div><div><p>ไมโครซอฟท์จัดการประชุมสามัญผู้ถือหุ้นบริษัทประจำปีไปเมื่อวานนี้ และ<a href=\"https://www.blognone.com/node/142775\">วาระหนึ่งที่ให้ผู้ถือหุ้นลงมติ</a> คือข้อเสนอจากกลุ่มผู้ถือหุ้นให้บริษัทนำเงินบางส่วนไปซื้อบิตคอยน์ หรือสินทรัพย์เงินคริปโตอื่นเพื่อกระจายความเสี่ยง ด้วยเหตุผลได้ผลตอบแทนที่ดีกว่าอัตราเงินเฟ้อ ซึ่งบอร์ดไมโครซอฟท์ก็ให้ความเห็นคัดค้านแนวทางนี้ บอกว่าบริษัทมีการบริหารสินทรัพย์ให้ผลตอบแทนดีกว่าเงินเฟ้ออยู่แล้ว</p>\n<p>ที่ประชุมผู้ถือหุ้นมีมติไม่รับรองข้อเสนอนี้ ทำให้บริษัทไม่ต้องกระจายสินทรัพย์ไปลงทุนในบิตคอยน์</p>\n<p>Amy Hood ประธานเจ้าหน้าที่บริหารฝ่ายการเงิน หรือซีเอฟโอของไมโครซอฟท์ ให้ข้อมูลเพิ่มเติมว่าบริษัทยอมรับว่าบิตคอยน์เป็นสินทรัพย์ประเภทหนึ่งมานานแล้ว เห็นได้จากที่ไมโครซอฟท์<a href=\"https://www.blognone.com/node/63759\">รองรับการจ่ายเงินด้วยบิตคอยน์มาตั้งแต่ปี 2014</a> (และ<a href=\"https://www.blognone.com/node/79055\">ยกเลิก</a>ในเวลาต่อมา) บริษัทจึงประเมินคริปโตเป็นทางเลือกในการลงทุนมาตลอดทุกปี แต่ก็มีปัจจัยอื่นที่ต้องพิจารณาด้วย</p>\n<p>ในรายงาน<a href=\"https://www.blognone.com/node/142860\">ผลประกอบการ</a>ไตรมาสที่ผ่านมา ไมโครซอฟท์ระบุในงบแสดงฐานะทางการเงิน ว่ามีเงินสดและรายการสินทรัพย์ลงทุนระยะสั้นเทียบเท่ารวม 7.85 หมื่นล้านดอลลาร์</p>\n<p>ที่มา: <a href=\"https://www.geekwire.com/2024/microsoft-shareholders-reject-call-to-invest-in-bitcoin-but-company-doesnt-entirely-rule-it-out/\">GeekWire</a></p>\n<p><img src=\"https://www.blognone.com/sites/default/files/externals/a3402603c4daa8edbd5ec6dc2bac74db.jpeg\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/bitcoin\">Bitcoin</a></div><div><a href=\"/topics/cryptocurrency\">Cryptocurrency</a></div><div><a href=\"/topics/investment\">Investment</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fcdf74b28a8c698f3a655f61b6b99d69ad2b3984ac9a343a9147b399b72a0b38","category":"Thai"}
{"title":"มูลค่ารวม E-Commerce ภูมิภาคเอเชียตะวันออกเฉียงใต้แตะ 1 แสนล้านดอลลาร์ - Shopee ครองส่วนแบ่งที่ 1","link":"https://www.blognone.com/node/134384","date":1686874601000,"content":"<div><div><div><p>Venture Builder บริษัทให้คำปรึกษาสตาร์ทอัพและวิจัยตลาด รายงานภาพรวมอุตสาหกรรมอีคอมเมิร์ซในภูมิภาคเอเชียตะวันออกเฉียงใต้ ปี 2022 ยังคงเติบโตในอัตราสูง มูลค่าการซื้อขายสินค้าบนแพลตฟอร์มรวม (GMV - Gross merchandise value) เพิ่มขึ้นเป็น 9.95 หมื่นล้านดอลลาร์ เพิ่มขึ้น 1.8 เท่าตัว เทียบกับปี 2020 ถึงแม้มีความท้าทายหลายปัจจัยทั้งสถานการณ์หลังโควิด เงินเฟ้อ การขึ้นดอกเบี้ยนโยบาย</p>\n<p>GMV ถึง 52% ของทั้งภูมิภาคอยู่ในอินโดนีเซีย ขณะที่หากวัดด้วย GMV ต่อประชากร ตัวเลขของสิงคโปร์และมาเลเซียจะสูงสุดที่สุด</p>\n<p>Shopee มีส่วนแบ่งการตลาดเป็นอันดับ 1 ในทั้ง 6 ประเทศที่อยู่ในรายงาน โดย Lazada อยู่ในอันดับ 2 ยกเว้นที่อินโดนีเซีย ซึ่ง Tokopedia เป็นอันดับที่ 2 อย่างไรก็ตาม Lazada ยังมีโอกาสเพิ่มส่วนแบ่งการตลาด Alibaba เพิ่งเพิ่มทุนอีก 353 ล้านดอลลาร์ ในเดือนเมษายนที่ผ่านมา</p>\n<p>ผู้เล่นรายใหม่ที่มาแรงและน่าสนใจคือ TikTok Shop ซึ่งเติบโตมีส่วนแบ่งมากขึ้น สอดคล้องกับที่ TikTok ตั้งเป้ายอดขายรวม 2 หมื่นล้านดอลลาร์ในปีนี้ เทียบกับปีก่อนที่ 4.4 พันล้านดอลลาร์</p>\n<p>ส่วนแบ่งการตลาดอีคอมเมิร์ซของประเทศไทยในรายงานของ Venture Builder ระบุว่า Shopee มีส่วนแบ่งอันดับ 1 (56%), Lazada อันดับ 2 (40%) และ TikTok Shop (4%)</p>\n<p>ที่มา: <a href=\"https://www.techinasia.com/southeast-asias-ecommerce-gmv-soars-99b-2022-headwinds\">Tech In Asia</a></p>\n<p><img src=\"https://www.blognone.com/sites/default/files/externals/6973981f900a6c586fcbcc41b82f9b03.jpg\" alt /></p>\n</div></div></div><div><div>Topics: </div><div><div><a href=\"/topics/shopee\">Shopee</a></div><div><a href=\"/topics/southeast-asia\">Southeast Asia</a></div><div><a href=\"/topics/e-commerce\">E-commerce</a></div><div><a href=\"/topics/market-research\">Market Research</a></div><div><a href=\"/topics/lazada\">Lazada</a></div><div><a href=\"/topics/tiktok\">TikTok</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"868c9cf8fa4596cfc43d500099606d6755009304a64c96403ac6a86c82cf4e6d","category":"Thai"}
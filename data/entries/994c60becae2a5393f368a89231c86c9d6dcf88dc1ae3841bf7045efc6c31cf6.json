{"title":"ไม่ประท้วงได้ไง? Meta บริษัทแม่ของ Facebook อนุมัติโบนัสให้ผู้บริหาร 200% หลังเลย์ออฟพนักงาน 3,600 คน","link":"https://www.blognone.com/node/144848","date":1740149013000,"content":"<div><div><div><p>ก็เป็นซะอย่างงี้! ถึงได้สร้างความเกลียดชังกันถ้วนหน้า ล่าสุด บ. เทคยักษ์ใหญ่อย่าง Meta บริษัทแม่ของ Facebook ให้โบนัสผู้บริหารระดับสูงมากถึง 200% จากฐานเงินเดือน และดันเป็นการให้โบนัสหลังเลย์ออฟพนักงานออกอย่างมหาศาลถึง 3,600 คน</p>\n<p>การปลดพนักงานที่มีศักยภาพต่ำกว่าระดับที่ตั้งเกณฑ์ไว้ อาจจะเป็นเรื่องที่เข้าใจได้อยู่บ้าง ถ้ามีกระบวนการที่เป็นธรรมและโปร่งใส แต่ Meta ดันปลดคนที่ศักยภาพสูงออกด้วย เพียงแค่ต้องการเอาคนออกให้ได้ตามยอดที่กำหนด และนี่ยังมีข่าวให้โบนัสมหาศาลหลังปลดคนอีก</p>\n<p>สำหรับเอกสารที่ยื่นต่อ SEC นั้น Meta ระบุว่า เพิ่มเปอร์เซ็นต์การให้โบนัสตามเป้า ให้แก่เจ้าหน้าที่ระดับสูง จากเดิมที่เป็น 75% ของฐานเงินเดือน เพิ่มเป็น 200% โดยการเปลี่ยนแปลงดังกล่าวจะให้มีผลในปี 2025 แต่ยอดโบนัสที่ว่านี้ไม่ได้รวมของซีอีโออย่าง Mark Zuckerberg ไว้ด้วย </p>\n<p>เอกสารนั้นยังระบุไว้ด้วยว่า เป็นการสร้างแรงจูงใจเพื่อให้ผู้บริหารระดับสูงโฟกัสไปที่งานสำคัญของบริษัทมากขึ้น และก็เป็นรางวัลเพื่อตอบแทนความสำเร็จที่พวกเขาได้ทำให้กับบริษัทไว้ด้วย </p>\n<p>ค่าตอบแทนที่เป็นเงินสดของผู้บริหารนั้นถือว่าอยู่ต่ำกว่าเป้า 15% เมื่อเทียบกับผู้บริหารที่ดำรงตำแหน่งคล้ายกัน โดยทางบอร์ดได้เพิ่มอัตรานี้ให้ในวันที่ 13 กุมภาพันธ์ที่ผ่านมา อย่างไรก็ดี ทาง Meta ไม่ได้แสดงความคิดเห็นใดๆ กับประเด็นนี้</p>\n<p>โบนัสงามๆ ของผู้บริหารมาพร้อมๆ กับการเลย์ออฟพนักงานในอัตรา 5% หรือประมาณ 3,600 คน การปลดพนักงานเกิดขึ้นหลัง Mark Zuckerberg ประกาศแผนปี 2025 ว่าจะลงทุนอย่างหนักกับ AI มากขึ้นและจะปลดพนักงานที่มีศักยภาพต่ำกว่าเกณฑ์ออก พนักงานจำนวนมากออกมาเปิดเผยว่าการประเมินผลงานของพวกเขาดีกว่าเกณฑ์ด้วยซ้ำ แต่ก็ถูกปลดออก หลายคนเลือกที่จะเปิดเผยประเด็นนี้ต่อสาธารณะผ่านแพลตฟอร์ม LinkedIn </p>\n<p>อย่างไรก็ดี ผลประกอบการไตรมาส 4 ปีที่ผ่านมาของ Meta <a href=\"https://www.blognone.com/node/144398\">รายได้เติบโตทำสถิติสูงสุดอีกไตรมาส</a>รายได้เพิ่มขึ้น 21% เทียบกับปีก่อนหน้า อยู่ที่ 4.84 หมื่นล้านเหรียญสหรัฐหรือประมาณ 1.6 ล้านล้านบาท สำหรับรายได้ที่เพิ่มขึ้นอย่างถล่มทลายนี้ คาดว่าน่าจะมาจากธุรกิจโฆษณาและการพยายามปรับปรุงผลิตภัณฑ์ที่ขับเคลื่อนด้วย AI </p>\n<p><img alt=\"No Description\" src=\"https://www.blognone.com/sites/default/files/externals/ceb46eea07f1c9c017e969f8bd4b8e7e.jpeg\" /></p>\n<p>ที่มา - <a href=\"https://fortune.com/2025/02/21/meta-approves-bonuses-200-company-executives-salaries-laying-off-3600/\">Fortune</a></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/facebook\">Facebook</a></div><div><a href=\"/topics/mark-zuckerberg\">Mark Zuckerberg</a></div></div></div>","author":"Porplaa","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"994c60becae2a5393f368a89231c86c9d6dcf88dc1ae3841bf7045efc6c31cf6","category":"Thai"}
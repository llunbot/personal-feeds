{"title":"ทีมวิจัย Waterloo แก้ปัญหา Traveling Salesman ใหญ่ที่สุดในโลกสำเร็จ วางแผนเข้าบาร์ในเกาหลีใต้แบบเดินทางสั้นที่สุด","link":"https://www.blognone.com/node/146022","date":1745464715000,"content":"<div><div><div><p>ทีมวิจัยจากมหาวิทยาลัย Waterloo ประกาศความสำเร็จในการแก้ปัญหา <a href=\"https://en.wikipedia.org/wiki/Travelling_salesman_problem\">traveling salesman (TSP)</a> ด้วยโจทย์ว่าต้องคำนวณหาระยะทางระหว่างบาร์ต่างๆ ในเกาหลีใต้ แล้ววางแผนการเดินทางให้สั้นที่สุดเท่าที่เป็นไปได้ ความยากของโจทย์นี้อยู่ที่จำนวนบาร์ในเกาหลีใต้มีมากถึง 81,998 แห่ง นับเป็นปัญหา TSP ใหญ่ที่สุดที่เคยแก้จนถึงระดับที่ออปติไมซ์ที่สุด</p>\n<p>ผลการคำนวณพบว่าหากเดินไม่หยุด จะใช้เวลา 15,386,177 วินาที หรือ 178 วัน 1 ชั่วโมง 56 นาที 17 วินาที แต่หากทำจริงก็น่าจะใช้เวลาพักและแวะร้านต่างๆ ด้วยทำให้ใช้เวลาหลายปี ทีมงานใช้ซีพียู Intel Xeon Gold 6238 สองซ็อกเก็ต รวม 48 คอร์ ในการคำนวณ โดยหาเส้นทางเริ่มต้นมาก่อน แล้วใช้กระบวนการ branch-and-bound search แตกเส้นทางออกเป็นส่วนๆ แล้วหาเส้นทางที่ออปติไมซ์ขึ้นเรื่อยๆ</p>\n<p>ปัญหา TSP เป็นปัญหา NP ที่ความยากของปัญหาเพิ่มขึ้นอย่างรวดเร็ว หากคำนวณแบบตรงไปตรงมา ปัญหา TSP ขนาด 22 จุดอาจจะใช้เวลานับพันปี แต่ในความเป็นจริงมีอัลกอริทึมที่ออปติไมซ์ได้ดีขึ้นมาก ทำให้เราสามารถแก้ปัญหา TSP ที่ใหญ่ขึ้นในเวลาที่พอใช้งานได้ โดย TSP ที่ใหญ่ที่สุดก่อนหน้านี้คือการเดินชมอนุสาวรีย์ในเนเธอร์แลนด์ 57,912 จุด</p>\n<p>ที่มา - <a href=\"https://www.math.uwaterloo.ca/tsp/korea/index.html\">University of Waterloo</a></p>\n<p><img alt=\"No Description\" src=\"https://www.blognone.com/sites/default/files/externals/aafbe2a5241e05f1fc65f849b82f4f04.jpg\" /></p>\n</div></div></div><div><div>Topics: </div><div><div><a href=\"/topics/mathematics\">Mathematics</a></div><div><a href=\"/topics/algorithm\">Algorithm</a></div><div><a href=\"/topics/south-korea\">South Korea</a></div><div><a href=\"/topics/computer-science\">Computer Science</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4ea782f32c750a7b17a02542ac942b5f6963fe0c5efae4bfc95711e1502dc142","category":"Thai"}
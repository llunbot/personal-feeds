{"title":"ยอดขาย Pixel ไตรมาส 1/23 เติบโตขึ้นถึง 67%, ญี่ปุ่นกลายเป็นตลาดหลักแซงหน้าสหรัฐ","link":"https://www.blognone.com/node/134744","date":1688870380000,"content":"<div><div><div><p>บริษัทวิจัย Counterpoint Research รายงานว่ายอดขายมือถือตระกูล Pixel ของกูเกิลในไตรมาส 1/2023 เติบโตขึ้นถึง 67% เทียบกับไตรมาสเดียวกันของปีก่อน อันเป็นผลมาจากสมาร์ทโฟนหลายรุ่นทั้ง Pixel 6a, Pixel 7 และ Pixel 7 Pro</p>\n<p>ส่วน <a href=\"https://www.blognone.com/node/133779\">Pixel 7a ที่เพิ่งวางขายเมื่อเดือนพฤษภาคม</a> จะนับเป็นยอดขายของ Q2/2023 แต่ตัวเลขยอดขาย 3 สัปดาห์แรกก็ทำได้ดี ยอดขายโต 74% เทียบกับ 6a ช่วงเปิดตัว</p>\n<p><img alt=\"No Description\" src=\"https://www.blognone.com/sites/default/files/externals/ffd1e7f4a485fb3690813c39ccf7d8fc.png\" /></p>\n<p>อีกประเด็นที่น่าสนใจคือญี่ปุ่นกลายเป็นตลาดใหญ่ที่สุดของ Pixel แซงหน้าสหรัฐไปแล้ว โดยส่วนแบ่งยอดขาย Pixel ในไตรมาส 1/2023 คิดเป็นตลาดญี่ปุ่นถึง 34% เทียบกับสหรัฐ 31% และเติบโตขึ้นจากไตรมาสเดียวกันของปีก่อน ที่ยอดขายในญี่ปุ่นคิดเป็นสัดส่วน 10% ของยอดขายทั้งหมดเท่านั้น</p>\n<p>Counterpoint ยังบอกว่า Pixel 7a ก็ขายดีในญี่ปุ่นด้วย เป็นผลมาจากการวางขายครบทั้ง 3 โอเปอเรเตอร์ใหญ่คือ DOCOMO, AU, SoftBank เมื่อเทียบกับตอน 6a ที่มีเฉพาะ AU กับ SoftBank เพียงแค่ 2 ราย</p>\n<p>ตอนนี้กูเกิลมีส่วนแบ่งตลาดมือถือในญี่ปุ่น 9% แล้ว ถือว่ามากที่สุดเป็นประวัติการณ์ ถือเป็นแบรนด์มือถืออันดับสองของญี่ปุ่น แซงหน้าโซนี่ได้แล้วด้วย แต่อันดับหนึ่งนั้นแอปเปิลมียอดขายมากกว่า 50% ซึ่งกูเกิลน่าจะไปแซงหน้าได้ยาก</p>\n<p><img alt=\"No Description\" src=\"https://www.blognone.com/sites/default/files/externals/bc1d63a7bf1dcd1aa286e02afc7b5c0a.jpg\" /></p>\n<p>ที่มา - <a href=\"https://www.counterpointresearch.com/japan-surpasses-us-to-become-biggest-contributor-to-googles-smartphone-shipments/\">Counterpoint</a></p>\n</div></div></div><div><div>Topics: </div><div><div><a href=\"/topics/google-pixel\">Google Pixel</a></div><div><a href=\"/topics/mobile\">Mobile</a></div><div><a href=\"/topics/counterpoint-research\">Counterpoint Research</a></div><div><a href=\"/topics/japan\">Japan</a></div><div><a href=\"/topics/google\">Google</a></div><div><a href=\"/topics/market-share\">Market Share</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"541e9d07a28282b77a8abebf9c88a00c679e0cdccda97d4d521504dd0f1035b3","category":"Thai"}
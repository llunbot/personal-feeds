{"title":"PowerToys เพิ่มฟีเจอร์ Mouse Highlighter ช่วยไฮไลท์เมาส์เคอร์เซอร์ขณะพรีเซนต์หน้าจอ","link":"https://www.blognone.com/node/126166","date":1638802247000,"content":"<div><div><div><p>ไมโครซอฟท์ออกอัพเดตเวอร์ชัน 0.51.x ให้กับ PowerToys ชุดโปรแกรมอรรถประโยชน์บน Windows โดยได้เพิ่มฟีเจอร์ Mouse Highlighter ซึ่งจะช่วยไฮไลท์เคอร์เซอร์ของเมาส์ขณะกำลังคลิกซ้าย/ขวาให้มองเห็นได้ง่ายขึ้น เป็นประโยชน์อย่างมากเวลาแชร์หน้าจอให้ผู้อื่นดู</p>\n<p>ในส่วนวิธีการใช้งาน Mouse Highlighter สามารถเปิด/ปิดได้ผ่านคีย์ลัด Win + Shift + H เมื่อเปิดการใช้งานการคลิกเมาส์ทุกครั้งจะปรากฏวงกลมที่เคอร์เซอร์พร้อมสีไฮไลท์แยกความแตกต่างระหว่างการคลิกซ้ายและคลิกขวา โดยผู้ใช้จะสามารถปรับแต่งสีที่ต้องการได้เองในหน้า Setting &gt; Mouse Utilities อีกด้วย</p>\n<p><em>ภาพตัวอย่างการใช้งาน Mouse Highlighter จาก <a href=\"https://docs.microsoft.com/en-us/windows/powertoys/mouse-utilities\">Microsoft Docs</a></em></p>\n<p><img src=\"https://www.blognone.com/sites/default/files/externals/410c11a219794def3c16adc51fe544c0.gif\" /></p>\n<p><img src=\"https://www.blognone.com/sites/default/files/externals/27af8cb01878907c5bca7177cba39df6.png\" /></p>\n<p>สำหรับการปรับปรุงอื่นๆ ที่น่าสนใจพอสรุปได้ดังนี้</p>\n<p><a href=\"https://www.blognone.com/node/120087\">Color Picker</a></p>\n<ul>\n<li>เพิ่มตัวเลือกก็อปปี้ค่าสีเป็น float หรือ decimal</li>\n</ul>\n<p><a href=\"https://www.blognone.com/node/120087\">Fancy Zones</a></p>\n<ul>\n<li>เพิ่มคีย์ลัด Win + PgDn/PgUp ช่วยสลับหน้าต่างที่วางซ้อนอยู่ในโซนเดียวกันอย่างรวดเร็ว</li>\n<li>เพิ่มตัวเลือกให้เลย์เอาต์สำหรับแบ่งโซนใช้สีและธีมเดียวกันกับการตั้งค่าของ Windows</li>\n</ul>\n<p><a href=\"https://www.blognone.com/node/120087\">PowerToys Run</a></p>\n<ul>\n<li>รองรับการใช้ URI mailto: (เปิดโปรแกรมส่งเมล์พร้อม address ที่ต้องการส่ง) และ ms-settings: (เปิดหน้าตั้งค่าของ Windows)</li>\n<li>เพิ่ม DevContainer workspace เข้ามาใน<a href=\"https://www.blognone.com/node/122133\">ปลั๊กอินค้นหา workspace</a> ของ Visual Studio Code</li>\n</ul>\n<p>ท่านใดสนใจเข้าไปดาวน์โหลดตัวติดตั้ง PowerToys (ยังเป็นเวอร์ชันทดลอง) ได้จากหน้า <a href=\"https://github.com/microsoft/PowerToys/releases/\">Release ของโปรเจ็กต์บน GitHub</a> ครับ</p>\n<p>ที่มา - <a href=\"https://github.com/microsoft/PowerToys/releases/tag/v0.51.0\">หน้า GitHub ของ PowerToys</a> via <a href=\"https://mspoweruser.com/powertoys-v0-51-0-released-with-new-find-my-mouse-utility/\">MSPoweruser</a></p>\n</div></div></div><div><div>Topics: </div><div><div><a href=\"/topics/powertoys\">PowerToys</a></div><div><a href=\"/topics/microsoft\">Microsoft</a></div></div></div>","author":"Job_The_Gamer","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"95b79d02326b9ed2f036ea8c73897dda4b4185fadb55be9f8d6af3751e22d025","category":"Thai"}
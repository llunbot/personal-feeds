{"title":"เบื้องหลัง EA ทิ้งชื่อ FIFA อีกชื่อที่เป็นไปได้คือ Copa แต่สุดท้ายเลือกชื่อ FC","link":"https://www.blognone.com/node/136195","date":1697075203000,"content":"<div><div><div><p>Bloomberg มีสกู๊ปข่าวเกี่ยวกับเกม EA Sports FC 24 ซึ่งเป็นการรีแบรนด์ครั้งสำคัญของ EA จากชื่อเกม FIFA เดิม สกู๊ปนี้สัมภาษณ์ผู้บริหารของ EA หลายราย รวมถึงซีอีโอ Andrew Wilson ทำให้เราได้ข้อมูลเชิงลึกของเกมเพิ่มเติม ดังนี้</p>\n<ul>\n<li>ยอดขายรวมของซีรีส์ FIFA คือ 375 ล้านชุด ซึ่งเยอะกว่า Minecraft หรือ The Sims ซะอีก</li>\n<li>นักวิเคราะห์ประเมินตัวเลขที่ EA ต้องจ่ายให้ FIFA คือปีละ 160 ล้านดอลลาร์ (ไม่มีการยืนยันตัวเลขอย่างเป็นทางการ)</li>\n<li>เหตุผลที่ต้องเปลี่ยนชื่อเกม นอกจาก FIFA เรียกเงินเพิ่มแล้ว สัญญาเดิมยังมีเงื่อนไขว่า EA ไม่สามารถดัดแปลงเกมได้มากนัก การเปลี่ยนแปลงทุกอย่างต้องส่ง FIFA ตรวจก่อน ใช้เวลาอนุมัติ 6 สัปดาห์ ทำให้กระบวนการพัฒนาล่าช้า</li>\n<li><a href=\"https://www.blognone.com/node/125193\">เดือนตุลาคม 2021</a> EA ออกข่าวว่าอาจเปลี่ยนชื่อ เพื่อกดดัน FIFA ในการเจรจาต่อสัญญา แต่สุดท้ายไม่สำเร็จ <a href=\"https://www.blognone.com/node/127784\">การตัดสินใจรีแบรนด์จริงๆ เกิดขึ้นต้นปี 2022</a></li>\n<li>อีกชื่อที่โผล่ขึ้นมาในตัวเลือกของ EA คือ Copa ซึ่งแปลว่า \"cup\" ในภาษาสเปน แต่สุดท้ายเลือกชื่อ FC</li>\n<li>พนักงาน EA จำนวนมากยังเรียกชื่อเกม FIFA กันติดปากอยู่ ซึ่งโปรดิวเซอร์ของซีรีส์บอกว่า เกือบถึงขั้นต้องมีขวดโหลเก็บเงินค่าปรับ (swear jar) คนที่หลุดชื่อ FIFA แล้ว</li>\n<li>ข้อดีอีกอย่างของการรีแบรนด์คือ EA สามารถเซ็นสัญญาเป็นสปอนเซอร์กับ Nike ได้แล้ว (ดูภาพประกอบ) เพราะ FIFA มีสัญญาสปอนเซอร์กับ Adidas ขวางเอาไว้</li>\n<li>ข้อเสียของการไม่มีชื่อ FIFA คือไม่สามารถใส่ทัวร์นาเมนต์ฟุตบอลโลกเข้ามาในเกมได้อีกแล้ว ซึ่งจะมีผลสำคัญในปี 2026 ที่มีฟุตบอลโลกครั้งหน้า</li>\n</ul>\n<p><img alt=\"No Description\" src=\"https://www.blognone.com/sites/default/files/externals/99cc9ebd346f727cccc957ba41ba29d9.jpg\" /></p>\n<p>บทความยังมีลำดับเหตุการณ์สำคัญของซีรีส์ FIFA ดังนี้</p>\n<ul>\n<li>1993 - ออกเกมภาคแรก  FIFA International Soccer ที่ยังไม่มีชื่อนักเตะจริงๆ ด้วยซ้ำ</li>\n<li>1996 - เริ่มใช้เทคโนโลยี motion capture จับความเคลื่อนไหวของนักฟุตบอลจริงๆ โดยโมเดลคนแรกคือ David Ginola</li>\n<li>2000s - การแข่งขันกับซีรีส์ Winning Eleven / Pro Evolution Soccer ของ Konami ทำให้ EA กลัวเสียสิทธิการใช้ชื่อ FIFA ให้กับ Konami จึงต้องเซ็นสัญญาเพื่ออยู่กับ FIFA ต่อไป และเซ็นสัญญากับสโมสรฟุตบอล นักฟุตบอล เพื่อป้องกันไม่ให้ Konami ใช้งานได้</li>\n<li>2009 - ค้นพบโมเดลการทำรายได้แบบใหม่ FIFA Ultimate Team ที่ได้แรงบันดาลใจจากสติ๊กเกอร์นักฟุตบอลของบริษัท Panini</li>\n<li>2016 - รายได้จาก FUT แซงหน้ารายได้จากการขายเกมหลัก</li>\n<li>2021 - รายได้จาก FUT แตะ 1.6 พันล้านดอลลาร์ต่อปี ซึ่งเป็นครั้งสุดท้ายที่ EA แยกตัวเลขส่วนนี้ออกมาให้ดู (หลังจากนั้นน่าจะเพิ่มขึ้นกว่าเดิมอีก)</li>\n<li>2023 - ของใหม่ใน EC Sports FC 24 คือระบบโมเดลเสื้อผ้าแบบใหม่ที่สมจริงกว่าเดิมมาก ของเดิมเป็นแค่เท็กซ์เจอร์แข็งๆ ที่แปะไว้รอบโมเดลนักเตะ และ HyperMotion V ที่สามารถจับความเคลื่อนไหวของนักเตะชื่อดัง ได้ท่าใหม่ๆ ในวันรุ่งขึ้นหลังจากการแข่งขันจริง</li>\n</ul>\n<p>ที่มา - <a href=\"https://www.bloomberg.com/features/2023-fc24-ea-sports-fifa/\">Bloomberg</a></p>\n</div></div></div><div><div>Topics: </div><div><div><a href=\"/topics/ea-sports-fc\">EA Sports FC</a></div><div><a href=\"/topics/ea-fifa\">EA FIFA</a></div><div><a href=\"/topics/games\">Games</a></div><div><a href=\"/topics/football\">Football</a></div><div><a href=\"/topics/fifa\">FIFA</a></div><div><a href=\"/topics/ea\">EA</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cfa27e1088032a369b8e54fe4290a1000f471269538de443dfa0a8ad1b55b58b","category":"Thai"}
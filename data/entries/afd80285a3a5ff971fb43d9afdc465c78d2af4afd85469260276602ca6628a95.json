{"title":"Alone in the Dark","link":"https://markpeak.net/alone-in-the-dark/","date":1631321615000,"content":"<p>ช่วงนี้มีข่าวรีมาสเตอร์เกมเก่ายุค 2000s ออกมากันเยอะ เช่น <a href=\"https://www.blognone.com/node/124629\">Alan Wake</a> และ <a href=\"https://www.blognone.com/node/124675\">KOTOR</a> พอเขียนข่าวเกม Alan Wake เลยชวนให้นึกถึงเกมสยองขวัญซีรีส์อื่นๆ อย่าง <a href=\"https://en.wikipedia.org/wiki/Alone_in_the_Dark\">Alone in the Dark</a></p>\n<p>เด็กยุค 90s แบบเราๆ เคยเห็นชื่อเกมเหล่านี้ตามนิตยสารเกมคอมยุคนั้น (Computer Time และ IT Games) เคยเล่นบ้างไม่เคยเล่นบ้างแล้วแต่จังหวะชีวิต</p>\n<p>Alone in the Dark ภาคแรกออกในปี 1992 เป็นเกม 3D รุ่นแรกๆ ที่ใช้กราฟิกแบบโพลีกอนผสมฉากหลังแบบบิตแมป ผู้สร้างเกมนี้คือ <a href=\"https://en.wikipedia.org/wiki/Fr%C3%A9d%C3%A9rick_Raynal\">Frédérick Raynal</a> โปรแกรมเมอร์ชาวฝรั่งเศส ที่ตอนนั้นเป็นพนักงานของ Infogrames บริษัทเกมฝรั่งเศส (ปัจจุบันคือ Atari SA ซึ่งเกิดจาก Infogrames ไปซื้อแบรนด์ Atari ในปี 2001 แล้วเปลี่ยนชื่อตัวเองเป็น Atari แทน เพราะมองว่าแบรนด์ดังกว่า)</p>\n<p></p>\n<p>Raynal อยู่ในทีมสร้างเกม Alpha Wave (1990 อันนี้เพิ่งรู้จัก) ซึ่งเป็นเกม 3D รุ่นแรกๆ ทำให้เขามีประสบการณ์ด้านออกแบบเกม 3D และเสนอตัวสร้างเกมสยองขวัญ 3D กับบริษัท ช่วงแรกเกมใช้ชื่อว่า “In the Dark” และ “Scream in the Dark” ก่อนเปลี่ยนมาใช้ Alone in the Dark</p>\n<p>ไอเดียของ Alone in the Dark ภาคแรกคือ ใช้ฉากเป็นคฤหาสน์หลังใหญ่ในรัฐลุยเซียนา ช่วงทศวรรษ 1920s (จากที่เคยไปคฤหาสน์พวกนี้แถบลุยเซียนามา มันอยู่ในไร่ฝ้ายใหญ่ๆ ตอนที่มันร้างก็น่ากลัวจริงแหละ แถมแถบนั้นมีเรื่องแม่มดวูดูอะไรเข้ามาด้วย) ตัวเอกเป็นนักสืบที่เข้ามาในบ้านร้างเพื่อหาของ แต่สุดท้ายต้องติดอยู่ในบ้านร้างนั้นแล้วหาทางออกมา</p>\n<p>เกมได้อิทธิพลจากลัทธิมอนสเตอร์ <a href=\"https://en.wikipedia.org/wiki/Cthulhu_Mythos\">Cthulhu Mythos</a> ของนักเขียนนิยาย <a href=\"https://en.wikipedia.org/wiki/H._P._Lovecraft\">H. P. Lovecraft</a> ตอนแรกจะขอสิทธิการใช้โลกของ Cthulhu ด้วยแต่ไม่สำเร็จ เลยต้องมาสร้างเรื่องเอง อีกประเด็นที่น่าสนใจคือ Alone in the Dark เลือกตัวเอกได้ทั้งชายและหญิง ถือเป็นความก้าวหน้าในยุคนั้น (เหตุผลคือมีตัวเอกหญิงเพื่อดึงดูดยอดขายจากผู้เล่นหญิงด้วย)</p>\n<p>ระว่างการพัฒนาเกมในช่วงปี 1991 Raynal ดันไปปิ๊งกับกราฟิกดีไซเนอร์ Yaël Barroz จนมีลูกด้วยกัน ลูกคลอดก่อนเกมออกวางขายแป๊บเดียว</p>\n<p></p>\n<p>ก่อนเกมขาย Raynal ไม่ค่อยพอใจกับคุณภาพของเกมมากนัก (อารมณ์ผู้กำกับเจ้าของเกม กังวลทุกอย่าง) แต่วางขายแล้วก็ประสบความสำเร็จสูงทั้งในแง่เสียงวิจารณ์ รางวัล และยอดขาย ส่วนหนึ่งก็คงเป็นเพราะเกมมันล้ำหน้ายุคสมัย ทั้งในแง่กราฟิกและการเล่าเรื่อง กลายเป็นต้นแบบของเกมสยองขวัญรุ่นหลังๆ อย่าง Resident Evil (1996) และ Silent Hill (1999)</p>\n<p>Alone in the Dark ยังมีภาคต่อออกมาอีกจำนวนหนึ่ง ได้แก่ Alone in the Dark 2 (1993), 3 (1994), The New Nightmare (2001), Reboot (2008) แต่ไม่ประสบความสำเร็จเท่ากับภาคแรก และทีมของ Raynal ไม่ได้มีส่วนร่วมแล้ว เพราะ Raynal ลาออกไปตั้งบริษัทเองชื่อ Adeline Software ในปี 1993</p>\n<p>หลังจากนั้น Raynal ยังผลิตงานชื่อดังออกมาได้อีกคือ Little Big Adventure (1994) เกมผจญภัยแนวการ์ตูนแฟนตาซี ที่ใช้กราฟิกก้อนกลมๆ แทนโพลีกอนเหลี่ยมๆ เกมประสบความสำเร็จอีกเช่นกันในแง่เสียงวิจารณ์และยอดขาย มีภาค 2 ตามมาในปี 1997 (เกมนี้มีโอกาสได้เล่น แต่ตอนนั้นเล่นไม่ค่อยเป็น)</p>\n<p></p>\n<p>บริษัท Adeline ถูก Sega ซื้อกิจการในปี 1997 และกลายเป็นสตูดิโอ No Cliche ทำเกมป้อนเครื่อง Dreamcast เช่น เกม Toy Commander, Toy Racer แต่สุดท้ายก็ถูกปิดไปหลัง Sega ไม่ประสบความสำเร็จกับ Dreamcast จนต้องถอนตัวออกจากตลาดคอนโซลไปตลอดกาล</p>\n<p>ยุคหลังปี 2000 เป็นต้นมา ผลงานของ Raynal ก็ไม่ค่อยเป็นชิ้นเป็นอันมากนัก (ประมาณว่าหมดยุครุ่งเรือง ยุคทองแล้ว) เขามีไปทำเกมกับค่ายอื่นๆ บ้าง เช่น Ubisoft ที่เป็นบริษัทฝรั่งเศสด้วยกัน แต่ก็ไม่มีเกมไหนดัง เกมสุดท้ายที่ทำคือ 2Dark เกมผจญภัยแนว Alone in the Dark ออกในปี 2017 (แต่กราฟิกเป็น 2D ตามชื่อเกม) แต่ก็ไม่ประสบความสำเร็จเช่นกัน</p>\n<p>(ชีวิตแนวเดียวกับ เกมโปรแกรมเมอร์ดังๆ หลายคนที่ผ่านยุคทองมาแล้ว ยุคสมัยเปลี่ยน ชื่อก็เป็นตำนาน แต่พลังความสร้างสรรค์หมดไปแล้ว น่ากลัวจริง)</p>\n<p></p>The post <a href=\"https://markpeak.net/alone-in-the-dark/\">Alone in the Dark</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"afd80285a3a5ff971fb43d9afdc465c78d2af4afd85469260276602ca6628a95","category":"Thai"}
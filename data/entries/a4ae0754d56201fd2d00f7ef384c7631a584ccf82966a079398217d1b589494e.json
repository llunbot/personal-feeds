{"title":"Department of Government Efficiency","link":"https://markpeak.net/doge/","date":1732547189000,"content":"<p>หลังจากนั่งอ่าน (แบบไม่ค่อยอยากอ่านแต่พี่แกโพสต์ทั้งวัน) <a href=\"https://www.blognone.com/node/143078\">เรื่อง Department of Government Efficiency (DOGE) ของ Elon Musk</a> ว่าจะตัดงบอย่างงู้นอย่างงี้ ยกระดับภาครัฐอย่างงั้น ฯลฯ ในที่สุดก็ได้คำอธิบายที่ฟังดูเข้าท่าจาก Fareed Zakaria แห่ง CNN (อีกแล้ว)</p>\n<p></p>\n<p>Fareed บอกว่าเขา “เห็นด้วย” กับแนวทางของ DOGE ที่ต้องการทำให้รัฐบาลสหรัฐมีประสิทธิภาพดีขึ้น เพราะรัฐบาลมีขนาดใหญ่ อุ้ยอ้ายเกินไป มีกฎเกณฑ์ต่างๆ มากเกินไปกว่า 180,000 รายการ แต่ในทางปฏิบัติแล้ว DOGE ไม่ง่ายเลย ด้วยเหตุผลดังนี้</p>\n<ul>\n<li>งบประมาณส่วนใหญ่ของรัฐบาลกลาง (60%) ใช้กับการแจกเงินไปยังประชาชนโดยตรง เช่น โครงการประกันสุขภาพต่างๆ (Medicaid/Medicare) เงินประกันว่างงาน ซึ่งค่อนข้างตรงเป้าและมีประสิทธิภาพ แถม Trump ประกาศชัดว่าจะไม่แตะตรงนี้</li>\n<li>เงินก้อนใหญ่อันดับสอง (13%) คืองบกลาโหม ปรับแก้ได้ยากด้วยเหตุผลด้านการเมือง</li>\n<li>เงินก้อนใหญ๋อันดับสาม (11%) คือต้องจ่ายหนี้ของรัฐบาลกลาง ทำอะไรมากไม่ได้ ต้องจ่ายหนี้คืนตามกำหนดชำระ</li>\n<li>เหลือเงินส่วนที่เหลือประมาณ 15% ของงบประมาณ ก็ต้องใช้กับสิ่งที่จำเป็น เช่น เงินทหารผ่านศึก เงินอุดหนุนการเกษตร เงินซ่อมถนน-สะพาน ฯลฯ</li>\n</ul>\n<p>ดังนั้นการที่ Elon ประกาศว่าจะปรับลดรายจ่ายรัฐบาลกลางลง 2 ล้านล้านดอลลาร์ จึงแทบเป็นไปไม่ได้เลยในทางปฏิบัติ</p>\n<blockquote>\n<p>Federal government overspending is what causes inflation <a href=\"https://t.co/RCpAbnqZqa\">pic.twitter.com/RCpAbnqZqa</a></p>\n<p>— Elon Musk (@elonmusk) <a href=\"https://twitter.com/elonmusk/status/1860454020357193828?ref_src=twsrc%5Etfw\">November 23, 2024</a></p></blockquote>\n<p></p>\n<p>แต่ Fareed บอกว่าสนับสนุนแนวทางการปรับลดค่าใช้จ่ายของ DOGE เพราะจะกระตุ้นให้คนอเมริกันทั้งผอง โดยเฉพาะอย่างยิ่งพรรครีพับลิกัน ต้องมาเผชิญหน้ากับ “ปม” ใหญ่ที่พรรครีพับลิกันทำไม่เคยสำเร็จมาเกือบร้อยปี</p>\n<p>ต้องย้อนไปถึงที่มาของพรรครีพับลิกัน “ยุคปัจจุบัน” (Modern Republican) ที่เกิดจากการต่อต้าน<a href=\"https://markpeak.net/new-deal/\">นโยบาย New Deal</a> ของ<a href=\"https://markpeak.net/fdr-life-timeline/\">ประธานาธิบดี Franklin D Roosevelt (FDR)</a> ในช่วงทศวรรษ 1930s หลังวิกฤตเศรษฐกิจตกต่ำ Great Depression</p>\n<p>แนวทางนโยบายของ FDR (ซึ่งเป็นเดโมแครต) คือใช้การกระตุ้นเศรษฐกิจจากภาครัฐในยามที่ภาคเอกชนอ่อนแอ ผลคือรัฐบาลกลางขนาดใหญ่ มีเงินมาก มีคนมาก มีโครงการมาก <a href=\"https://markpeak.net/public-debt/\">หนี้มาก</a> ซึ่งขัดกับความเชื่อของพรรครีพับลิกัน ว่ารัฐบาลกลางต้องเล็ก คล่องตัว มีประสิทธิภาพ ปล่อยให้ภาคเอกชนทำงาน ไม่ต้องไปกำกับดูแลมาก</p>\n<p>แต่นั่นเป็นเพียง “วาทกรรม” ของรีพับลิกัน เพราะประธานาธิบดีจากรีพับลิกันคนถัดๆ มาหลัง FDR เช่น Eisenhower, Nixon, Reagan ล้วนแต่หาเสียงว่าจะมาทำลายโครงสร้างรัฐที่ FDR ทำไว้ แต่พอชนะเลือกตั้ง เข้ารับตำแหน่ง ก็ไม่ได้ทำอะไรแบบนั้น แต่กลับขยายโครงสร้างรัฐให้ใหญ่ขึ้นไปอีกด้วยซ้ำ</p>\n<p>เรื่องที่ย้อนแย้งคือ Raegan กลับเป็นประธานาธิบดีที่ทำให้หนี้สาธารณะเพิ่ม และประธานาธิบดีคนเดียวที่ลดหนี้ได้หลัง 1969 คือ Bill Clinton ซึ่งเป็นเดโมแครตไปซะอย่างนั้น</p>\n<p><img src=\"https://markpeak.net/wp-content/uploads/2024/11/federal-debt.jpg\" width=\"800\" height=\"450\" srcset=\"https://markpeak.net/wp-content/uploads/2024/11/federal-debt.jpg 800w, https://markpeak.net/wp-content/uploads/2024/11/federal-debt-300x169.jpg 300w, https://markpeak.net/wp-content/uploads/2024/11/federal-debt-768x432.jpg 768w, https://markpeak.net/wp-content/uploads/2024/11/federal-debt-700x394.jpg 700w\" /></p>\n<p>Fareed บอกว่า Elon และ Vivek ชอบอ้างนักเศรษฐศาสตร์ Milton Friedman ที่ชูเรื่องภาครัฐต้องเล็ก มีอำนาจจำกัด แต่ต้องไม่ลืมว่า Elon รวยมาจากการสนับสนุนของงบประมาณรัฐ ทั้งจรวด SpaceX (เงินจ้าง NASA โดยตรง) และรถไฟฟ้า Tesla (ได้คูปองส่วนลดจากภาครัฐ)</p>\n<p>Fareed ยังบอกว่าเอาเข้าจริงแล้ว แนวคิดของ Milton ได้รับการสนับสนุนจากในสหรัฐเองน้อยมาก อเมริกาเป็นอย่างทุกวันนี้ เพราะประชาชนอเมริกันเลือกโหวตให้ <strong>“เก็บภาษี (น้อย) แบบรีพับลิกัน จ่ายงบประมาณ (เยอะ) แบบเดโมแครต”</strong> ต่างหาก ซึ่งแนวทางนี้ไม่ยั่งยืนเพราะต้องกู้หนี้มาถมส่วนต่างระหว่างรายได้ภาษีกับรายจ่ายงบประมาณมากขึ้นเรื่อยๆ</p>\n<p>ชอบมือพี่แกมากเลยต้องทำ text ประกอบเพิ่มให้ด้วย</p>\n<p><img src=\"https://markpeak.net/wp-content/uploads/2024/11/Presentation1.jpg\" width=\"900\" height=\"506\" srcset=\"https://markpeak.net/wp-content/uploads/2024/11/Presentation1.jpg 900w, https://markpeak.net/wp-content/uploads/2024/11/Presentation1-300x169.jpg 300w, https://markpeak.net/wp-content/uploads/2024/11/Presentation1-768x432.jpg 768w, https://markpeak.net/wp-content/uploads/2024/11/Presentation1-700x394.jpg 700w\" /></p>\n<p>การตัดงบประมาณฉับพลันแบบที่ DOGE เสนอยังจะสร้างปัญหาเศรษฐกิจตกต่ำ แบบเดียวกับที่ยุโรปต้องใช้มาตรการรัดเข็มขัด (austerity) ในช่วงปี 2010s บทเรียนที่นักเศรษฐศาสตร์เห็นร่วมกันคือ งบประมาณภาครัฐทุกวันนี้มีสัดส่วนเยอะมากในระบบเศรษฐกิจ ถ้าตัดออกมากไปจะเจอปัญหาแน่นอน เพราะมีคนจำนวนมากที่อยู่ได้จากเงินที่ภาครัฐใส่เข้ามา (your expenditure is my income) และหากไปเปรียบเทียบขนาดของรายจ่ายรัฐบาลต่อ GPD ของสหรัฐถือว่าอยู่ในระดับกลางๆ ค่อนไปทางต่ำของประเทศพัฒนาแล้ว</p>\n<p>Fareed สรุปจบด้วยการท้าทายว่า รีพับลิกันพูดแบบนี้มา 70 ปีแล้วไม่เคยทำสำเร็จเลย เขาจึงหวังว่า DOGE จะเป็นโอกาสที่ทำได้ตามที่พูดสักที</p>The post <a href=\"https://markpeak.net/doge/\">Department of Government Efficiency</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"a4ae0754d56201fd2d00f7ef384c7631a584ccf82966a079398217d1b589494e","category":"Thai"}
{"title":"รวมรีวิวเกม Persona 3 Reload เฉลี่ย 89/100 อีกหนึ่งเกมรีเมคคุณภาพที่มีสเน่ห์เหนือกาลเวลา","link":"https://www.blognone.com/node/137964","date":1706688672000,"content":"<div><div><div><p>คะแนน และบทวิจารณ์จากสื่อหลากสำนักของเกม Persona 3 Reload ออกมาแล้ว ได้คะแนนเฉลี่ย 89/100 ทั้ง Metacritic และ Opencritic หลายสื่อชมว่าเป็นอีกหนึ่งเกม J-RPG รีเมคที่มีคุณภาพสูงตอบโจทย์ทั้งผู้เล่นหน้าเก่า และหน้าใหม่ เป็นหนึ่งในภาคที่ดีที่สุดในซีรี่ส์ แม้ว่าจะขาดเนื้อหาจาก Persona 3 FES และ Portable ก็ตาม โดยตัวอย่างบทวิจารณ์เกมจากสื่อต่าง ๆ มีดังนี้</p>\n<p><img alt=\"No Description\" src=\"https://www.blognone.com/sites/default/files/externals/8a44f366897fb37ffc6b388911eabb96.jpeg\" /></p>\n<ul>\n<li><strong><a href=\"https://www.dexerto.com/gaming/persona-3-reload-review-a-fresh-and-faithful-return-to-s-e-e-s-2503726/\">Dexerto</a> 5/5</strong> : ถ้าเป้าหมายของ Persona 3 Reload คือการทำให้เกม J-RPG สุดคลาสสิกจากยุค PS2 กลายเป็นเกมที่เหมาะกับยุคปัจจุบันขอบอกเลยว่าทีมงานทำสำเร็จแล้ว แม้ว่าอาจจะผิดหวังที่เกมเวอร์ชันนี้ขาดเนื้อหาจาก Persona 3 FES และ Portable แต่สิ่งที่มีอยู่ในเกมตอนนี้ก็มากเกินพอที่จะทำให้สถานะของ Persona 3 Reload เป็นเกมรีเมคที่แข็งแกร่งมากแล้ว</li>\n<li><strong><a href=\"https://www.psu.com/reviews/persona-3-reload-review-ps5/\">PlayStation Universe</a> 10/10</strong> : เป็นการนำหนึ่งในเกม RPG ที่ทรงพลังที่สุดในยุค PS2 กลับมาสร้างใหม่ได้อย่างไม่มีที่ติ และยังสามารถรักษาทุกอย่างของเกมเวอร์ชันต้นฉบับอย่างระมัดระวังในรูปแบบที่เก๋ไก๋มีสไตล์ มีการปรับปรุงให้เกมดูทันสมัย ซึ่งควรเป็นมาตราทองคำสำหรับเกม RPG ประเภทนี้ สำหรับผู้เล่นที่เคยสัมผัสประสบการณ์ Persona สมัยใหม่เฉพาะ Persona 5 และ Persona 5 Royal เท่านั้น คุณจะต้องเสียใจหากข้ามภาค 3 Reload ไป</li>\n</ul>\n<p><img alt=\"No Description\" src=\"https://www.blognone.com/sites/default/files/externals/2ad84df752784898b75c835b268b2da1.jpeg\" /></p>\n<ul>\n<li><strong><a href=\"https://www.shacknews.com/article/138489/persona-3-reload-review-score\">Shacknews</a> 9/10</strong> : Persona 3 Reload ไม่เพียงแต่เป็นเกมที่น่าเล่นสำหรับแฟน ๆ เกมคลาสสิกในยุค 2000 แต่ยังรวมถึงผู้เล่นหน้าใหม่ด้วย ATLUS ทำผลงานได้อย่างยอดเยี่ยมในการรักษาทุกสิ่งที่ทำให้เกมต้นฉบับมีความพิเศษ ในขณะเดียวกันก็ปรับปรุงให้เกมทันสมัยขึ้นสำหรับผู้เล่นหน้าใหม่ มันเป็นความเป็นเลิศของ J-RPG ในทุก ๆ ด้าน และน่าจะต้องเสียเวลากับเกมนี้ไปอีกหลายชั่วโมงระหว่างรอเกม Persona ภาคหลักภาคต่อไปเปิดตัว</li>\n<li><strong><a href=\"https://www.gameinformer.com/review/persona-3-reload/into-the-light\">Game Informer</a> 8.75/10</strong> : เล่นเกมนี้ไปเกือบ 100 ชั่วโมงแล้ว ตอนนี้รู้สึกเสียใจที่ต้องแยกทางกับทีม ราวกับว่าได้สร้างความผูกพันกับตัวละครในเกมที่อยู่เหนือตัวชี้วัดอย่างระบบ Social Link แม้ว่าเกมจะมีองค์ประกอบที่ล้าสมัยและซ้ำซากที่สืบทอดมาจากเวอร์ชันต้นฉบับที่มีอายุ 18 ปี แต่ Persona 3 Reload ก็เป็นหนึ่งในผลงานที่ดีที่สุดเกมหนึ่งในแฟรนไชส์</li>\n</ul>\n<p><img alt=\"No Description\" src=\"https://www.blognone.com/sites/default/files/externals/2389e5f1472e5563fdcaeeced16c5ed7.jpeg\" /></p>\n<ul>\n<li><strong><a href=\"https://cogconnected.com/review/persona-3-reload-review/\">COGconnected</a> 87/100</strong> : ชอบเกมนี้ตั้งแต่เปิดตัวครั้งแรกบน PS2 มันให้ความรู้สึกว่าเป็นเกมที่เจ๋งเกินยุค แม้แต่เกมเวอร์ชัน Reload เองก็ยังมีเสน่ห์เหนือกาลเวลาที่ทำให้ผู้เล่นรู้สึกมีส่วนร่วมกับเกมอยู่เสมอ ระบบการต่อสู้ได้รับการขัดเกลา ภาพได้รับการปรับปรุงใหม่ทั้งหมด และเกมก็ยิ่งใหญ่กว่าที่เคย แต่ก็มีข้อสังเกตเรื่องจังหวะการเล่าเรื่อง และวงจรการเล่นที่ไม่ได้เหมาะกับทุกคน นอกจากนี้ยังพบว่าเกมเวอร์ชันนี้ขาดฟีเจอร์หรือเนื้อหาต่าง ๆ จากเกมเวอร์ชันก่อน ๆ แต่อย่างไรก็ตาม Persona 3 Reload นั้นเป็นวิวัฒนาการที่ยอดเยี่ยมของเกม PS2 คลาสสิกที่แฟน ๆ ทั้งเก่าและใหม่ต้องหลงรักอย่างแน่นอน</li>\n</ul>\n<p><img alt=\"No Description\" src=\"https://www.blognone.com/sites/default/files/externals/b070f83180e3257e1c056c84d294b2b9.jpeg\" /></p>\n<p>เกม Persona 3 Reload วางจำหน่ายวันที่ 2 กุมภาพันธ์นี้บนเครื่อง PS4, PS5, Xbox One, Xbox Series X/S และ PC โดยลงให้กับบริการ Game Pass ตั้งแต่วันแรก</p>\n<p>ที่มา - <a href=\"https://www.metacritic.com/game/persona-3-reload/\">Metacritic</a>, <a href=\"https://opencritic.com/game/16094/persona-3-reload\">Opencritic</a></p>\n</div></div></div><div><div>Topics: </div><div><div><a href=\"/topics/persona\">Persona</a></div><div><a href=\"/topics/sega\">Sega</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d284a5344d3594c1a8468e2080c443d8f19a35092c0ff31017c21ef1f1bc3a32","category":"Thai"}
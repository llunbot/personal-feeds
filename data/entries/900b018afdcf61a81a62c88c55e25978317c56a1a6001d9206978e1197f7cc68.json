{"title":"Android 16 ออกรุ่น Beta 1 เริ่มบังคับแอพทุกตัวแสดงผลแบบ Adaptive ตามขนาดหน้าจอ","link":"https://www.blognone.com/node/144277","date":1737676549000,"content":"<div><div><div><p>กูเกิลออก Android 16 Beta 1 ให้กับอุปกรณ์ตระกูล Pixel โดยการเปลี่ยนแปลงสำคัญคือ ปลดล็อคการบังคับสัดส่วนของแอพ เมื่อนำไปแสดงผลบนหน้าจอขนาดต่างๆ หรืออธิบายง่ายๆ ว่าจากนี้ไป แอพบน Android จะเป็น adaptive ทั้งหมดตั้งแต่ระดับของ OS เลย</p>\n<p>ก่อนหน้านี้ Android มี API ที่เปิดโอกาสให้แอพสามารถ \"ล็อค\" สัดส่วนการแสดงผล (aspect ratio), การระบุให้แสดงผลแนวตั้งหรือแนวนอนเท่านั้น (screen orientation) และความสามารถในการปรับขนาดพื้นที่แสดงผล (resizeability) เราจึงเห็นแอพบางตัวที่ออกแบบมาบนมือถือ ไปแสดงบนหน้าจอแท็บเล็ตหรือมือถือพับได้แบบไม่เต็มจอ<strong>อย่างตั้งใจ</strong> (ตัวอย่างที่โด่งดังเป็นพิเศษในอดีตคือ Instagram)</p>\n<p>สิ่งที่เปลี่ยนไปใน Android 16 คือตัว OS จะเลิกสนใจค่าเหล่านี้ที่แอพตั้งค่ามา หากนำไปแสดงผลบนหน้าจอที่มีขนาดกว้างกว่า 600dp แอพจะถูก OS บังคับแสดงผลในหน้าต่างที่ปรับขนาดได้เสมอ กูเกิลใช้คำว่า <a href=\"https://android-developers.googleblog.com/2025/01/orientation-and-resizability-changes-in-android-16.html?m=1\">\"The future is adaptive\"</a> โดยให้เหตุผลว่าแอพ Android ถูกนำไปรันบนอุปกรณ์ที่หลากหลายขึ้นมาก เช่น โน้ตบุ๊ก หน้าจอรถยนต์ แว่น XR ทำให้นักพัฒนาแอพต้องปรับตัวตามอุปกรณ์ใหม่ๆ เหล่านี้ด้วย</p>\n<p>การเปลี่ยนแปลงนี้จะเริ่มมีผลใน Android 16 สำหรับแอพที่ตั้ง target API เป็น level 36 ซึ่งยังเปิดให้นักพัฒนาสามารถ opt-out ได้ แต่ในปีหน้า 2026 ที่เป็น API level 37 จะบังคับทั้งหมดแล้ว</p>\n<p><img alt=\"No Description\" src=\"https://www.blognone.com/sites/default/files/externals/5864005b249e3c0709de994905f82353.png\" /></p>\n<p>ของใหม่อย่างอื่นใน Android 16 Beta 1 ได้แก่</p>\n<ul>\n<li><strong>Live Updates</strong> เป็นคลาสของการแจ้งเตือนใหม่ชื่อ ProgressStyle ช่วยให้ผู้ใช้ติดตามกิจกรรมที่เกิดขึ้นต่อเนื่องว่าไปถึงไหนแล้ว ตัวอย่างการใช้งานคือ แอพนำทาง, แอพส่งอาหาร เป็นต้น</li>\n<li><strong>รองรับ codec วิดีโอแบบใหม่ Advanced Professional Video (AVP)</strong> ที่ใช้สำหรับการบันทึกวิดีโอระดับมืออาชีพ โดยใช้โค้ดจากโครงการ <a href=\"https://github.com/openapv/openapv\">OpenAPV</a></li>\n<li><strong>แอพสามารถตรวจจับการใช้ night mode ของกล้อง</strong> หรือ EXTENSION_NIGHT_MODE_INDICATOR ซึ่ง Instagram นำร่องใช้ไปก่อนแล้ว ตอนนี้เปิดให้แอพทั่วไปใช้งาน</li>\n<li><strong>รองรับการแสดงผลข้อความแนวตั้ง</strong> (vertical text) เช่น ภาษาญี่ปุ่น</li>\n<li><strong>ปรับปรุงโครงสร้างการทำงานของ Android Runtime (ART)</strong> ให้มีประสิทธิภาพมากขึ้น แต่อาจมีผลกับแอพบางตัว ขอให้นักพัฒนาทดสอบความเข้ากันได้</li>\n<li><strong>เปิดใช้ predictive back เป็นค่าดีฟอลต์</strong> แอพที่ดักจับการกดปุ่ม ack เองต้องปรับตัว</li>\n</ul>\n<p>กูเกิลมีแผนออก Beta เดือนละ 1 ตัว และตั้งเป้าออก Android 16 รุ่นเสถียรในไตรมาส 2/2025 ประมาณเดือนพฤษภาคมหรือมิถุนายน โดยปีนี้เราจะเห็น<a href=\"https://www.blognone.com/node/142915\">การออก Android รุ่นย่อย (minor SDK release) อีกครั้งในไตรมาส 4 ตามที่เคยประกาศไว้</a></p>\n<p>ที่มา - <a href=\"https://android-developers.googleblog.com/2025/01/first-beta-android16.html\">Android Developers Blog</a></p>\n</div></div></div><div><div>Topics: </div><div><div><a href=\"/topics/android-16\">Android 16</a></div><div><a href=\"/topics/android\">Android</a></div><div><a href=\"/topics/operating-system\">Operating System</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"900b018afdcf61a81a62c88c55e25978317c56a1a6001d9206978e1197f7cc68","category":"Thai"}
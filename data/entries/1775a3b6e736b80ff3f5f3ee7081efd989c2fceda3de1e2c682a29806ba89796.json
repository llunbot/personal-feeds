{"title":"ผู้กำกับเกม Baldur's Gate 3 บอกลงมือพัฒนา DLC ไปแล้ว ยกเลิกแล้ว ตัดสินใจไม่ทำแล้ว","link":"https://www.blognone.com/node/138848","date":1711069303000,"content":"<div><div><div><p>Swen Vincke ผู้กำกับเกม Baldur's Gate 3 และซีอีโอของ Larian Studios เปิดเผยในงานสัมมนานักพัฒนาเกม GDC 2024 ว่าบริษัทของเขาได้เริ่มงานพัฒนาเนื้อหาเสริม DLC ให้กับ Baldur's Gate 3 แล้ว แต่สุดท้ายตัดสินใจยกเลิกไป และยืนยันว่าจะไม่ทำ DLC ให้เกมภาคนี้อีกแล้ว</p>\n<p>Vincke บอกว่าความสำเร็จของ Baldur's Gate 3 ทำให้ทีมงานเดินหน้าพัฒนา DLC ต่อตามธรรมเนียมปฏิบัติของวงการเกม และถึงขั้นเริ่มคิดทำ BG4 ด้วยซ้ำ แต่ก็มาพบว่าเกมภาคหลักยังพัฒนาไม่สุด การเริ่มทำของใหม่ในจังหวะนี้ยังไม่เหมาะสม จิตใจของทีมงานยังไม่พร้อมสำหรับการทำ DLC ทำให้ทุกอย่างผิดที่ผิดทาง</p>\n<p>ตัว Vincke ไปนั่งคิดทบทวนในช่วงวันหยุดคริสต์มาส แล้วตัดสินใจว่าจะไม่ทำ DLC แล้ว แต่จะปิดจบ BG3 ให้สำเร็จ และหันไปทำโครงการอื่นๆ ที่มีไอเดียตั้งแต่ก่อนพัฒนา BG3 แทน ซึ่งเขาบอกว่ามีอยู่สองเกมที่อยากทำ เขาบอกว่าตอนแรกกลัวทีมงานจะโกรธ แต่กลายเป็นว่าทีมงานรู้สึก \"โล่งใจ\" และมีหลายคนมาขอบคุณเขาที่ตัดสินใจเลิกทำ บรรยากาศในทีมกลับมาร่าเริงกว่าเดิมมาก</p>\n<p>Vincke ยังไม่ได้บอกว่าโครงการเกมถัดไปของ Larian Studios คืออะไร แต่ยืนยันว่าไม่ใช่ Divinity: Original Sin 3</p>\n<p>เขาบอกว่าอนาคตของ Baldur's Gate 3 จากนี้ขึ้นกับ Wizards of the Coast ในฐานะเจ้าของแฟรนไชส์ Dungeons &amp; Dragons และเปิดกว้างหากจะมีสตูดิโอเกมอื่นเข้ามาพัฒนา DLC ของเกมภาคนี้ให้ เขายังแสดงความเห็นว่าการดัดแปลง Dungeons &amp; Dragons ที่ใช้กฎ 5th Edition ฉบับใหม่ล่าสุดมาเป็นวิดีโอเกมนั้นเป็นเรื่องยากขึ้นมากด้วย</p>\n<p>ที่มา - <a href=\"https://www.ign.com/articles/larian-started-work-on-baldurs-gate-3-dlc-then-canceled-it-the-studio-was-elated\">IGN</a></p>\n<p><img src=\"https://www.blognone.com/sites/default/files/externals/f09c91ae6a9982f5f2c73887e2c6ae67.jpg\" /></p>\n</div></div></div><div><div>Topics: </div><div><div><a href=\"/topics/baldurs-gate\">Baldur's Gate</a></div><div><a href=\"/topics/games\">Games</a></div><div><a href=\"/topics/larian-studios\">Larian Studios</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1775a3b6e736b80ff3f5f3ee7081efd989c2fceda3de1e2c682a29806ba89796","category":"Thai"}
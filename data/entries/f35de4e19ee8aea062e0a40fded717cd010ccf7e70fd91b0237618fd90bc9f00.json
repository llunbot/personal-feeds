{"title":"Aladdin & Luddite","link":"https://markpeak.net/aladdin-luddite/","date":1696691121000,"content":"<p>ออกตัวว่าไม่ได้ถึงขั้นเป็นแฟนพันธุ์แท้ของคุณภิญโญ ไตรสุริยธรรมา ถ้าย้อนไปตั้งแต่ยุคนิตยสาร Open ผมก็เคยอ่านหนังสือของคุณภิญโญอยู่บ้าง แม้ไม่เยอะนักก็ตาม</p>\n<p>ในช่วงที่หนังสือชุด “ปัญญา” โด่งดังอย่างสูง ผมเป็นหนึ่งในคนที่ซื้อ “ปัญญาอนาคต” และ “ปัญญาอดีต” มาอ่านด้วยเช่นกัน ความเห็นในตอนนั้นคือประทับใจกับการปลุกใจของคุณภิญโญ ที่ชี้ว่าพวกเรากำลังอยู่ในวิกฤตนานานับประการ วิธีเดียวที่ใช้เอาตัวรอดได้คือ พัฒนาตัวเองให้เก่งขึ้นในด้านต่างๆ และอาศัยความกล้าหาญในการบุกฝ่าฟันไปข้างหน้า ดังเช่นพระเจ้าตากทุบหม้อข้าวตีเมืองจันทร์ ตามที่คุณภิญโญเขียนถึงไว้หลายครั้ง</p>\n<p>อย่างไรก็ตาม หนังสือในชุดปัญญายังเป็นแค่การปลุกใจให้เราลุกขึ้นมาทำอะไรบางอย่าง แต่ไม่ได้ชี้ชัดนักว่าให้ทำอะไรกันแน่ ซึ่งผมเข้าใจ (เอาเอง) ว่าผู้เขียนตั้งใจทิ้งไว้ให้เป็นที่ว่างของผู้อ่านแต่ละคนได้คิดกันเอง ตามบริบทของชีวิตแต่ละคนที่ไม่เหมือนกันเลย</p>\n<p>หลังจากนั้นมา ผมก็ไม่ได้อ่านหนังสือของคุณภิญโญอีก ซึ่งมีหลายเล่มออกตามมา เช่น ปัญญาชาจีน ปัญญาอิตาลี ฯลฯ เหตุผลไม่ได้เป็นเพราะไม่ชอบ แต่เป็นเพราะช่วงนั้นผมเองอ่านหนังสือน้อยลงมาก (แทบทุกประเภท)</p>\n<p>แล้วเส้นทางนักอ่านของผมกับหนังสือของคุณภิญโญก็เหินห่างกันไป จนกระทั่งผมได้รับหนังสือเล่มใหม่ Aladdin &amp; Luddite (ชื่อภาษาไทยคือ อาละดินกับลัดไดต์) จึงมีโอกาสได้อ่านหนังสือของคุณภิญโญอีกครั้ง</p>\n<p>จากการค้นคว้าสักเล็กน้อย ก็ทำให้<a href=\"https://www.facebook.com/openbooks2/posts/pfbid02UquMYzZjeaY9uDtGToaoqhM1V1Ar6Yoo6pWDenHH5r3tPvW5GgrmsLiHwwLcDkcCl?__cft__[0]=AZWY1F2UhysWqAo9q414rGZBDePSyxbT5juaoNySBEa19cpC6tdBwFvE93tWIcaXAhTbk0Hgu5bbX3Zc1DoQcSUK8M1IgIoW_p4V70iLfQ2oMZTXwcJpgbpbpQlYAyWm9UxP9OqJwj6NUCH9mPt9uPcMTJjU25SEiBA7G2MUORgTovqfvzSSzNSl6AuRZXK5Etw&amp;__tn__=%2CO%2CP-R\">ทราบว่า</a>คุณภิญโญหายจากวงการหนังสือไประยะหนึ่งเช่นกัน ด้วยเหตุผลเรื่อง COVID-19 (“วิกฤต” ที่ยิ่งใหญ่กว่าที่คุณภิญโญพยากรณ์เอาไว้) บวกกับการย้ายตัวเองไปอยู่เชียงใหม่อย่างถาวร</p>\n<p>ช่วงเวลา 2-3 ปีที่ผ่านมา คุณภิญโญกลับไปทบทวนตัวเองใหม่ และเตรียมการแปลหนังสือชุดใหม่ ซึ่งระบุว่าเป็นหนังสือที่เสนอ “กระบวนทัศน์ใหม่” (new paradigm) อย่างเป็นระบบ อาจเป็นการตอบโจทย์ที่ขาดไปตั้งแต่หนังสือชุดปัญญา ว่าตกลงแล้วเราควรลุกขึ้นมาเรียนรู้เรื่องอะไรกันแน่</p>\n<p>Aladdin &amp; Luddite เปรียบเสมือน “บทนำ” ของหนังสือชุดใหม่ที่ว่านี้ โดยคุณภิญโญนำใจความสำคัญของหนังสือ 5 เล่มที่อยู่ในโครงการแปลและจัดพิมพ์ มาเขียนเล่าว่ามันสำคัญอย่างไร และเชื่อมโยงกันอย่างไร</p>\n<p>หนังสือ 5 เล่มนี้ได้แก่</p>\n<ul>\n<li><strong>The World Order</strong> โดย Henry Kissinger อดีต รมว. ต่างประเทศสหรัฐผู้ยิ่งใหญ่ (และแกยังไม่ตาย! ปีนี้ 100 ขวบแล้ว)</li>\n<li><strong>Doom: The Politics of Catastrophe</strong> โดย Niall Ferguson เล่าประวัติศาสตร์ของ “หายนะ” ประเภทต่างๆ ที่มนุษยชาติเคยเผชิญ และชี้ว่าเรารับมือหายนะเหล่านี้ได้แย่ลงเรื่อยๆ เพราะปัจจัยด้านสังคม-การเมืองของมนุษย์</li>\n<li><strong>The Technology Trap</strong> โดย Carl Benedikt Frey วิเคราะห์ผลกระทบจากการปฏิวัติเทคโนโลยีต่อสังคม โดยเทียบกับยุคปฏิวัติอุตสาหกรรม</li>\n<li><strong>Redesigning Work</strong> โดย Lynda Gratton การออกแบบ “งาน” ยุคใหม่ โดยเฉพาะยุคหลัง COVID ที่บริบทของสังคมเปลี่ยนไป</li>\n<li><strong>The Metaverse</strong> โดย Sangkyun Kim อาจารย์ชาวเกาหลีที่ศึกษาเรื่องเกม ข้อมูลของเขาที่เป็นภาษาอังกฤษมีไม่เยอะนัก (<a href=\"https://www.seoulspeakers.co.kr/eng/speaker/speaker_view_e.asp?SNO=407\">ตัวอย่าง</a>) เข้าใจว่าหนังสือจะแปลมาจากภาษาเกาหลีโดยตรง เน้นเรื่องจักรวาลคู่ขนานจากชีวิตจริง และการ “อวตาร” ตัวเราไปอยู่ในโลกเสมือน</li>\n</ul>\n<p>ชื่อหนังสือ Aladdin &amp; Luddite มาจากบทที่สามที่กล่าวถึงหนังสือ The Technology Trap เพราะพูดถึงกลุ่ม “<a href=\"https://en.wikipedia.org/wiki/Luddite\">ลัดไดต์</a>” ในยุคปฏิวัติอุตสาหกรรม ผู้ปฏิเสธเทคโนโลยีจำพวกเครื่องทอผ้า ถึงขนาดรวมตัวกันเพื่อบุกทำลาย และทางการอังกฤษถึงขั้นต้องปราบปรามด้วยกองทหาร</p>\n<p>ส่วน “อาละดิน” นั้น คุณภิญโญเปรียบเทียบเทคโนโลยี AI เป็นยักษ์จินนี่จากตะเกียงวิเศษ มีอิทธิฤทธิ์มากมาย เจ้าของตะเกียงอย่างอาละดิน หรือมนุษย์ยุคปัจจุบัน จะสามารถควบคุมยักษ์ AI ที่หลุดออกมาจากตะเกียงได้อย่างไร</p>\n<p><span>﻿</span></p>\n<p>Aladdin &amp; Luddite เป็นเหมือนความเรียงที่เกริ่นถึงหนังสือ 5 เล่มที่จะจัดพิมพ์ โดยเนื้อหาของ Aladdin &amp; Luddite อาจไม่เยอะนัก (วัดจำนวนข้อความแล้วน่าจะสั้นกว่า “ปัญญาอนาคต” ด้วยซ้ำ) แต่ด้วยวิธีการจัดหน้าและดีไซน์อาจทำให้หนังสือดูใหญ่และหนากว่า</p>\n<p>คุณภาพการพิมพ์ต้องบอกว่าไม่มีที่ติ หนังสือชุดใหม่ของ Open ใช้ดีไซน์หน้าปกหุ้มแบบหลายสีที่สวยงาม (แต่ละเล่มไม่เหมือนกัน เลือกสีเองได้ <a href=\"https://www.facebook.com/openbooks2/posts/pfbid02u5129kdBtcaq6nJcNYmJ4kmTPACBr1quLYdzufpdWDEWEsJcVMZuNuGr2HE4ebsLl?__cft__[0]=AZXGQUebsoxr6r2JfaU0BAjVUrsqeN-M9SNNpEEVpkF-fWJK4kiGq__LWM4niVE5ovp_hl89TpiACvjEcQxaKa_BMVJGlYFH1uQ2UabUz17B-HWSyuANqfrQNuQ0c2O_fjg_VtI0WmwYf3s3uiY-nkPQR9g0pqvk3X_r-0XOXd9XdqgwVAo_vmSshkmU_evKyVc&amp;__tn__=%2CO%2CP-R\">ตัวอย่าง</a>) หน้าปกด้านในเลือกใช้ภาพ <a href=\"https://en.wikipedia.org/wiki/Wanderer_above_the_Sea_of_Fog\">Wanderer above the Sea of Fog ของ Caspar David Friedrich</a> ผมตีความเอาเองว่าคุณภิญโญต้องการสื่อถึงความมุ่งมั่นที่จะเผอิญอุปสรรคในโลกข้างหน้า แม้ไม่รู้ว่าจะต้องเจอกับอะไร ตามธีมที่พยายามสะท้อนออกมาในหนังสือตั้งแต่ชุดปัญญาแล้ว</p>\n<p>เล่มที่ผมได้มาเป็นปกหุ้มสีฟ้าอ่อนเทอร์ควอย ในปกเขียนว่าเป็นสีที่ได้แรงบันดาลใจมาจากมัสยิด Isfahan ในอิหร่าน ซึ่งต้องบอกว่ารสนิยมวิไลอย่างมาก (ใน<a href=\"https://www.facebook.com/openbooks2/posts/pfbid0b9RwGYZaLQkMsfzHitLCZJehE7gkAThjjrCXygw8mS8Knp6kG7hAXnh4uw8L5MnDl?__cft__[0]=AZWuhK1x3_fDG_S0Hw7k-WygSktBlr8jC0620NPsTkw2SenfOSZkVv_gHSbBUfZSK1OK8I4jdoSmgQAaovxXpfOpsCARCUubDZF9SWFvn1ojvJkpbbm9Gl6wg1kCb4EV7vbnyVHXjWUnMUlEkO9uRt1GXVXvXCaNztPODVZhRrMNHoZfdUCay1oTeE6aIcs39a8&amp;__tn__=%2CO%2CP-R\">โพสต์แนะนำหนังสือ</a> บอกว่าอีกสีคือชมพู ที่ได้รับแรงบันดาลใจจากนครชัยปุระในอินเดีย)</p>\n<p>ถ้าให้วิจารณ์กันตรงๆ ผมคิดว่า Aladdin &amp; Luddite อาจมีเนื้อหาเบาไปหน่อย อยู่ในกลุ่มหนังสือที่ไม่ต้องซื้อก็ได้ (หากไม่ใช่แฟนพันธุ์แท้ของ Open) แต่สิ่งที่น่าตื่นเต้นกว่าคงเป็นแผนการพิมพ์หนังสือ 5 เล่มชุดที่กล่าวไปแล้ว</p>\n<p>ส่วนตัวแล้วผมคิดว่าหนังสือของ Kissinger น่าสนใจที่สุด และไม่นึกว่ามีคนกล้าแปลไทยและพิมพ์ออกมา ถ้าใครเคยเห็นหนังสือเล่มภาษาอังกฤษของ Kissinger จะรู้ว่ามันหนามาก (รวมถึงเล่ม On China เล่มก่อนหน้าของเขาด้วย) บวกกับเนื้อหาที่ซีเรียสจริงจัง พูดเรื่องความสัมพันธ์ระหว่างประเทศและภูมิรัฐศาสตร์ ซึ่งน่าจะขายได้ยากพอสมควร แต่เมื่อคุณภิญโญกล้าพิมพ์ออกมาขาย เราก็กล้าซื้อ!</p>\n<p><img src=\"https://markpeak.net/wp-content/uploads/2023/10/openbooks-1024x1024.jpg\" alt width=\"700\" height=\"700\" srcset=\"https://markpeak.net/wp-content/uploads/2023/10/openbooks-1024x1024.jpg 1024w, https://markpeak.net/wp-content/uploads/2023/10/openbooks-300x300.jpg 300w, https://markpeak.net/wp-content/uploads/2023/10/openbooks-150x150.jpg 150w, https://markpeak.net/wp-content/uploads/2023/10/openbooks-768x768.jpg 768w, https://markpeak.net/wp-content/uploads/2023/10/openbooks-1536x1536.jpg 1536w, https://markpeak.net/wp-content/uploads/2023/10/openbooks-700x700.jpg 700w, https://markpeak.net/wp-content/uploads/2023/10/openbooks.jpg 2000w\" /></p>\n<p>ในบทนำของหนังสือ คุณภิญโญพูดถึง “<a href=\"https://en.wikipedia.org/wiki/Owl_of_Athena\">นกฮูกของมิเนอร์วา</a>” (หรืออาธีน่าหากเป็นชื่อแบบกรีก) โดยเขียนเอาไว้ว่า</p>\n<blockquote><p>เมื่อยุคสมัยเก่ากำลังจะสิ้นสุดและยุคสมัยใหม่กำลังจะเริ่มต้น มิเนอร์วาจะสั่งให้นกฮูกของตนบินไปยังขอบฟ้า เพื่อสำรวจว่ายุคสมัยใหม่นั้นมีหน้าตาเป็นอย่างไร</p></blockquote>\n<p>หลังจากอ่านหนังสือจบ ผมเข้าไปในเพจของ Openbooks แล้วพบว่า<a href=\"https://www.facebook.com/photo/?fbid=680724064088700&amp;set=a.612498157577958\">เปลี่ยนโลโก้เป็นนกฮูก เมื่อวันที่ 30 กรกฎาคม 2023</a> คงเป็นสัญญาณที่ชัดเจนว่า คุณภิญโญต้องการทำตัวเป็น “นกฮูกของมิเนอร์วา” และบอกเล่ายุคสมัยใหม่ผ่านสิ่งที่ถนัดและเชี่ยวชาญที่สุด นั่นคือหนังสือนั่นเอง</p>The post <a href=\"https://markpeak.net/aladdin-luddite/\">Aladdin &amp; Luddite</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"f35de4e19ee8aea062e0a40fded717cd010ccf7e70fd91b0237618fd90bc9f00","category":"Thai"}
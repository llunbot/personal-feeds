{"title":"Nojima ห้างค้าปลีกอิเล็กทรอนิกส์ญี่ปุ่นเตรียมซื้อกิจการ VAIO ราว 2.5 พันล้านบาท","link":"https://www.blognone.com/node/143069","date":1731414255000,"content":"<div><div><div><p>Nojima ห้างค้าปลีกเครื่องใช้ไฟฟ้าและสินค้าอิเล็กทรอนิกส์ของญี่ปุ่น เตรียมซื้อกิจการของ VAIO แบรนด์แล็บท็อปที่เคยเป็นของ Sony <a href=\"https://www.blognone.com/node/55940\">ก่อนขายให้บริษัทนิฮงซังเกียวพาร์ทเนอร์ (Japan Industrial Partners, Inc.)</a> เมื่อปี 2014</p>\n<p>Nojima จะเข้าถือหุ้นของ VAIO ประมาณ 93% มูลค่าราว 1.1 หมื่นล้านเยนหรือราว 2.5 พันล้านบาท คาดว่าดีลจะลุล่วงช่วงเดือนมกราคม 2025 และ VAIO จะมาเป็นบริษัทลูกในเครือ Nojima ขณะที่ Sony ก็จะยังคงถือหุ้น 5% ใน VAIO เช่นเดิม (เหมือนตอนขายให้นิฮงซังเกียวพาร์ทเนอร์) และผู้บริหารก็จะยังเป็นชุดเดิมทั้งหมด</p>\n<p>Nojima บอกว่าจะใช้เครือข่ายช่องทางการขายของตัวเอง มาช่วยเสริมยอดขายให้กับ VAIO ขณะที่ช่องการขายของ VAIO ก็จะมีอยู่เหมือนเดิม ไม่ได้เอ็กคลูซีฟอยู่กับแค่ Nojima</p>\n<p><img alt=\"No Description\" src=\"https://www.blognone.com/sites/default/files/externals/9e0911ca86f622c178de3d2959627ce8.png\" /></p>\n<p>ที่ผ่านมา VAIO ภายใต้นิฮงซังเกียวพาร์ทเนอร์ ปรับกลยุทธไปทำเน้นตลาดกับลูกค้าองค์กรเป็นหลัก และยกเลิกไลน์สินค้าราคาถูก รวมถึงลดจำนวนพนักงานลง จนทำให้รายได้และกำไรเติบโตมากขึ้นเรื่อยๆ โดยงบการเงินปี 2024 ที่นับถึงเดือนพฤษภาคมที่ผ่านมา VAIO มียอดขาย 9.5 หมื่นล้านบาท เติบโต 18% เทียบปีต่อปี และหลังจากนี้ VAIO มีแผนจะกลับมาทำตลาดโน้ตบุ๊กราคาถูก รวมถึงขยายตลาดไปต่างประเทศด้วย จากปัจจุบันที่ทำตลาดอยู่แค่ในญี่ปุ่น</p>\n<p>ที่มา - <a href=\"https://asia.nikkei.com/Business/Business-deals/Japanese-electronics-retailer-to-buy-former-Sony-PC-company-Vaio\">Nikkei</a></p>\n</div></div></div><div><div>Topics: </div><div><div><a href=\"/topics/vaio\">VAIO</a></div><div><a href=\"/topics/japan\">Japan</a></div><div><a href=\"/topics/acquisition\">Acquisition</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0ce37ae85d6edcb90359f2dd83fea6e19fd8cca397e526fe2b0fb2fc6749465e","category":"Thai"}
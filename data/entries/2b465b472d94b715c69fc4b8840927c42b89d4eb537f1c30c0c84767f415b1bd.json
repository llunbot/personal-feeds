{"title":"ผ่านมาสิบปี Dragon Quest X ออกเวอร์ชันออฟไลน์ ยังมีเฉพาะภาษาญี่ปุ่นเท่านั้น","link":"https://www.blognone.com/node/125074","date":1633308543000,"content":"<div><div><div><p>แฟนๆ เกม Dragon Quest จำนวนไม่น้อยอาจไม่ได้เล่นเกมภาค 10 (DQX) ที่ออกในปี 2012 เพราะเป็นเกมออนไลน์แบบ MMORPG มีเฉพาะเวอร์ชันญี่ปุ่น</p>\n<p>แต่เวลาผ่านมาเกือบ 10 ปี ล่าสุด Square Enix ประกาศออก Dragon Quest X Offline โดยมีกำหนดออกในเดือนกุมภาพันธ์ 2022 ลงเครื่อง PS4, PS5, Switch, PC เบื้องต้นยังมีเฉพาะเวอร์ชันภาษาญี่ปุ่นเท่านั้น และยังไม่มีข้อมูลว่าจะทำตลาดนอกญี่ปุ่นด้วยหรือไม่ (ที่ผ่านมา DQX ไม่เคยทำตลาดนอกญี่ปุ่นเลย ยกเว้นเคยทำภาษาจีนบนพีซี แต่ก็เลิกทำไป)</p>\n<p>Dragon Quest X มีชื่อภาคว่า Rise of the Five Tribes เหตุการณ์เกิดในโลกชื่อ Astoltia ที่มี 5 ทวีป 5 เผ่าจาก 5 ธาตุคือ ดิน น้ำ ลม ไฟ ดอกไม้ โดยตัวเอกจะต้องเดินทางไปทั้ง 5 ทวีป รวบรวมเพื่อนจาก 5 เผ่าเพื่อต่อสู้กับจอมมาร</p>\n<p>ตามข่าวบอกว่าเกมจะออกภาคเสริมทั้ง 2 ภาคคือ The Sleeping Hero และ The Guided Allies Offline ตามมาในรูปแบบ DLC ในช่วงฤดูใบไม้ผลิ 2022</p>\n<p><img src=\"https://www.blognone.com/sites/default/files/externals/d84fcf6d977361823c5dea5777299fe2.jpg\" /></p>\n<p>ที่มา - <a href=\"https://www.dqx.jp/offline/\">DQX Offiline</a>, <a href=\"https://www.eurogamer.net/articles/2021-10-03-offline-version-of-mmo-dragon-quest-10-hits-japan-in-february\">Eurogamer</a>, <a href=\"https://www.gematsu.com/2021/10/dragon-quest-x-offline-launches-february-26-2022-in-japan-for-ps5-ps4-switch-and-pc\">Gematsu</a></p>\n</div></div></div><div><div>Topics: </div><div><div><a href=\"/topics/dragon-quest\">Dragon Quest</a></div><div><a href=\"/topics/games\">Games</a></div><div><a href=\"/topics/square-enix\">Square Enix</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2b465b472d94b715c69fc4b8840927c42b89d4eb537f1c30c0c84767f415b1bd","category":"Thai"}
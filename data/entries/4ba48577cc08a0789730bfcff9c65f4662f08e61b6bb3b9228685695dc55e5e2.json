{"title":"รู้จักแนวทาง Lightnet ฟินเทคไทยที่ไปโตนอก จับมือ WeLab ลุยให้บริการ Virtual Bank ไทย","link":"https://www.blognone.com/node/142379","date":1728013078000,"content":"<div><div><div><p>หลังเลยเส้นตายช่วงยื่นขอไลเซนส์ Virtual Bank จากแบงค์ชาติไปเมื่อเดือนที่แล้ว รายชื่อกลุ่มทุนที่ยื่นขอไลเซนส์ส่วนใหญ่เราอาจคุ้นชื่อกันอยู่แล้ว แต่อาจจะยกเว้นกลุ่ม Lightnet Group ที่จับมือกับ WeLab ที่คนไทยอาจจะไม่ค่อยรู้จักมากนัก</p>\n<p><img alt=\"No Description\" src=\"https://www.blognone.com/sites/default/files/externals/11460d108483ef21b1d5ff73c151563e.png\" /></p>\n<p>Lightnet Group เป็นสตาร์ทอัพฟินเทคสัญชาติไทย แต่ไปโตในหลายประเทศ โดยให้บริการโอนเงินระหว่างประเทศ, Payment Service Provider, Virtual Account, บริการชำระเงิน</p>\n<p>คุณหิรัญกฤษฎิ์ อรุณานนท์ชัย ผู้ร่วมก่อตั้งและประธานเจ้าหน้าที่บริหาร Lightnet Group ระบุว่าบริษัทมีใบอนุญาตกว่า 20 ใบรวมกันทั่วโลกและในไทย มั่นใจว่าสามารถเข้าถึงฐานลูกค้าคนไทยกว่า 46 ล้านรายจากพาร์ทเนอร์ในหลายอุตสาหกรรม เช่น การเกษตร, ขนส่งมวลชน, กระจายสินค้า ฯลฯ และทัชพ้อยต์กว่า 150,000 จุดทั่วประเทศ</p>\n<p>ขณะที่ WeLab เป็นผู้ให้บริการแพลตฟอร์มทางการเงินจากฮ่องกง มี 3 ธุรกิจหลักคือ ธนาคารดิจิทัล, โซลูชันการเงินแบบ B2B และแพลตฟอร์มปล่อยสินเชื่อดิจิทัล ให้บริการแล้วในฮ่องกง จีนและอินโดนีเซีย</p>\n<p>ภายในความร่วมมือนี้ทางกลุ่มพันธมิตรระบุว่า พร้อมตั้ง Virtual Bank ให้เสร็จภายใน 12 เดือนหลังได้รับใบอนุญาต โดยจะอาศัยเทคโนโลยี ตั้งแต่ Core Bank, แอปคอนซูมเมอร์ ไปจนถึงอัลกอริทึมป้องกัน fraud มาจาก WeLab เป็นหลัก</p>\n<p><img alt=\"No Description\" src=\"https://www.blognone.com/sites/default/files/externals/a0156b261cba2e63b47785a45c3fe68d.png\" /><em>ซ้าย ไซมอน หลุง ผู้ก่อตั้งและซีอีโอ WeLab | ขวา หิรัญกฤษฎิ์ อรุณานนท์ชัย ผู้ร่วมก่อตั้งและซีอีโอ Lightnet</em></p>\n<p>WeLab บอกว่า Core Bank น่าจะใช้เวลาจริงๆ ไม่ถึง 6 เดือน เพราะมีประสบการณ์จากการไปเริ่มให้บริการที่อินโดนีเซียมาแล้ว แค่จะใช้เวลาไปกับการ localization เสียเยอะ เช่นเรื่องการเชื่อมโยงข้อมูล, ระบบหรือภาษาเป็นหลัก เช่นเดียวกับแก๊งดูดเงินหรือการโกงต่างๆ ที่ WeLab ค่อนข้างมั่นใจในแนวทางป้องกันและอัลกอริทึมของตัวเองที่มีอยู่ปัจจุบัน</p>\n<p>ในเชิงกลยุทธการให้บริการ ทางกลุ่มค่อนข้างมั่นใจกับประสบการณ์และความสำเร็จจากการให้บริการที่ผ่านมาในต่างประเทศ รวมถึงการมีเทคโนโลยีและโซลูชันด้านการเงินที่เพียบพร้อมอยู่แล้ว ในการให้บริการ Virtual Bank ในไทย</p>\n<p><img alt=\"No Description\" src=\"https://www.blognone.com/sites/default/files/externals/bf779a56c07289b34c3f97f0de6a3941.png\" /></p>\n</div></div></div><div><div>Topics: </div><div><div><a href=\"/topics/banking\">Banking</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4ba48577cc08a0789730bfcff9c65f4662f08e61b6bb3b9228685695dc55e5e2","category":"Thai"}
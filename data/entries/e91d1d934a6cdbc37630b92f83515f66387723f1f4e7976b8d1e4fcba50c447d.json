{"title":"กระทรวงยุติธรรมสหรัฐ เสนอให้แยก Chrome, Android จากกูเกิล ในคดีผูกขาด Search","link":"https://www.blognone.com/node/142486","date":1728530582000,"content":"<div><div><div><p>ความคืบหน้าต่อจาก<a href=\"https://www.blognone.com/node/141254\">คดีศาลสหรัฐตัดสิน Google มีพฤติกรรมผูกขาดบริการ Search Engine</a> เมื่อเดือนสิงหาคม 2024</p>\n<p>กระทรวงยุติธรรมสหรัฐ (Department of Justice หรือ DoJ) ในฐานะผู้ยื่นฟ้อง ได้ยื่นแนวทางบรรเทา (remedies proposal) พฤติกรรมการผูกขาดต่อศาล ทั้งหมด 4 ข้อ</p>\n<ol>\n<li><strong>Search Distribution And Revenue Sharing</strong> เป็นเรื่องพฤติกรรมของกูเกิลในการควบคุมช่องทางการใช้งาน search ไม่ให้คู่แข่งเข้ามาโดยง่าย เช่น Chrome, Android, Google Play โดยกระทรวงยุติธรรมเสนอให้มีการเปลี่ยนแปลงเชิงโครงสร้าง (structural remedies) ซึ่งหมายถึงการแยกธุรกิจเหล่านี้ออกจากกูเกิล</li>\n<li><strong>Accumulation And Use Of Data</strong> เสนอให้กูเกิลเปิดข้อมูล ดัชนี อัลกอริทึม ผลการค้นหา ฯลฯ ให้หน่วยงานภายนอกเข้ามาดูได้</li>\n<li><strong>Generation And Display Of Search Results</strong> เป็นเรื่องการที่กูเกิลนำข้อมูลจากเว็บไซต์ต่างๆ ไปสร้าง \"คำตอบ\" ให้การค้นหาด้วยพลัง AI ทางกระทรวงยุติธรรมเสนอให้กูเกิลต้องยอมให้เว็บไซต์ไม่อนุญาต (opt-out) การนำข้อมูลไปใช้เทรน AI หรือไม่อยู่บนคำตอบสรุปด้วย AI</li>\n<li><strong>Advertising Scale And Monetization</strong> เสนอให้กูเกิลแยกส่วนโฆษณา ออกจากผลการค้นหา แล้วเปิดไลเซนส์ให้หน่วยงานอื่นใช้งาน รวมถึงเพิ่มความโปร่งใสในการแสดงผลโฆษณา</li>\n</ol>\n<p>ข้อเสนอที่เป็นประเด็นข่าวคือ การเสนอให้กูเกิลแยก Chrome, Play, Android ออกมาเป็นบริษัทใหม่ เพื่อไม่ให้พัวพันกับธุรกิจ Search</p>\n<p><img alt=\"No Description\" src=\"https://www.blognone.com/sites/default/files/externals/6673d91b19b022aa974a44366ddd8578.jpeg\" /></p>\n<p>แน่นอนว่ากูเกิลย่อมไม่เห็นด้วยกับข้อเสนอของกระทรวงยุติธรรม และออกมาตอบโต้ในประเด็นต่างๆ</p>\n<ul>\n<li>การแยก Chrome หรือ Android จะเป็นการทำลายซอฟต์แวร์เหล่านี้ และจะสร้างผลกระทบต่อเนื่องมากมาย เพราะคงมีแค่ไม่กี่บริษัทที่มีทรัพยากรและความสามารถมากพอในการพัฒนา Chrome/Android เป็นโอเพนซอร์สได้แบบเดียวกับที่กูเกิลทำ ซึ่งซอฟต์แวร์ทั้งสองตัวกลายเป็นฐานให้ซอฟต์แวร์อื่นๆ มากมาย อีกทั้งจะเป็นการปล่อยให้ iPhone/App Store ยิ่งผูกขาดตลาดเพิ่มขึ้น</li>\n<li>การแชร์ข้อมูลการค้นหาให้คู่แข่ง มีความเสี่ยงต่อความเป็นส่วนตัวของผู้ใช้ เพราะสามารถตามรอยได้ว่าผู้ใช้คนไหน ค้นหาข้อมูลอะไร</li>\n<li>การจำกัดฟีเจอร์ AI สรุปเนื้อหาคำตอบ จะส่งผลต่อการพัฒนานวัตกรรม AI ของสหรัฐอเมริกา ในช่วงเวลาสำคัญที่ AI กำลังเปลี่ยนผ่าน</li>\n<li>การแยกธุรกิจโฆษณาออนไลน์ออกจาก Search จะทำให้คุณค่าของโฆษณาลดลง เพราะโฆษณาไม่ตรงกับความสนใจของผู้ค้นหา และทำลายอุตสาหกรรมโฆษณาลงไป</li>\n</ul>\n<p>กูเกิลประกาศว่าจะโต้เถียงกับข้อเสนอของกระทรวงยุติธรรมในชั้นศาล ส่วนแนวทางของคดีก็จะยื่นอุทธรณ์ต่อไปด้วย ซึ่งคดีนี้น่าจะใช้เวลาอีกหลายปีกว่าจะได้ข้อยุติ</p>\n<p>ที่มา - <a href=\"https://arstechnica.com/tech-policy/2024/10/googles-ai-deals-could-hurt-its-search-monopoly-appeal-expert-says/\">Ars Technica</a>, <a href=\"https://blog.google/outreach-initiatives/public-policy/doj-search-remedies-framework/\">Google</a></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/doj\">DoJ</a></div><div><a href=\"/topics/chrome\">Chrome</a></div><div><a href=\"/topics/android\">Android</a></div><div><a href=\"/topics/google-search\">Google Search</a></div><div><a href=\"/topics/antitrust\">Antitrust</a></div><div><a href=\"/topics/lawsuits\">Lawsuits</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e91d1d934a6cdbc37630b92f83515f66387723f1f4e7976b8d1e4fcba50c447d","category":"Thai"}
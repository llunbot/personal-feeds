{"title":"นักวิจัย ม.วลัยลักษณ์ออกแบบฟอนต์ Thai Eco font ประหยัดหมึก 30% คงความชัดไว้ได้","link":"https://www.blognone.com/node/125651","date":1635926674000,"content":"<div><div><div><p>เว็บไซต์มหาวิทยาลัยวลัยลักษณ์ และเพจ Urban Creature เผยแพร่ข่าว ทีมนักวิจัยไทยจากมหาวิทยาลัยวลัยลักษณ์ ออกแบบชุดตัวอักษรไทยประหยัดพลังงาน Thai Eco font ลดปริมาณพื้นที่ภายในตัวอักษร ประหยัดหมึกพิมพ์ร้อยละ 30 โดยยังคงความคมชัดไว้ได้ไม่แตกต่างจากเดิม พร้อมจดลิขสิทธิ์กับกรมทรัพย์สินทางปัญญาและได้รับการตีพิมพ์ในวารสารนานาชาติแล้ว</p>\n<p>ผู้ช่วยศาสตราจารย์ ดร.ทนงศักดิ์ อิ่มใจ อาจารย์สำนักวิชาวิศวกรรมศาสตร์และเทคโนโลยี ม.วลัยลักษณ์ (มวล.) เล่าให้ฟังว่า ปัจจุบันหน่วยงานราชการในประเทศไทยใช้ฟอนต์ TH Sarabun กันมาก ซึ่งในแต่ละปีหน่วยงานต้องเสียค่าใช้จ่ายในการจัดซื้อหมึกพิมพ์จำนวนมาก  ทางทีมวิจัยเกิดแนวคิดในการออกแบบชุดตัวอักษรไทยประหยัดพลังงาน (Thai Eco font) ลดการใช้หมึกพิมพ์ให้ได้มากที่สุด แต่ยังคงความคมชัดของตัวอักษรไว้ได้</p>\n<p><img src=\"https://www.blognone.com/sites/default/files/externals/f2f43204d64e960f6e408cdc1741286d.jpg\" /></p>\n<p>ทีมวิจัยจึงได้ร่วมกันพัฒนาและออกแบบชุดตัวอักษรไทยประหยัดพลังงาน (TH Imjai-Ecofont) โดยได้นำฟอนต์ TH Sarabun มาพัฒนาและออกแบบพร้อมกับทดสอบประสิทธิภาพการประหยัดหมึกพิมพ์  ลดขนาดพื้นที่ภายในชิ้นส่วนย่อยๆ ในแต่ละตัวอักษร และทำการวิเคราะห์เพื่อลดปริมาณ Black Pixel ลงให้ได้มากที่สุดโดยวิธีประมวลผลภาพถ่าย แต่ยังความคมชัดที่ขนาดตัวอักษรในงานเอกสารทั่วไป</p>\n<p>ผลการทดสอบพบว่า Thai Eco font สามารถประหยัดหมึกพิมพ์ได้ร้อยละ 30 และยังคงความคมชัดโดยที่ผู้อ่านไม่สังเกตเห็นการลดลงของพื้นที่ภายใน คนทั่วไปสามารถเข้าไปดาวน์โหลดใช้งานได้ฟรี 1 รูปแบบ ดาวน์โหลดได้<a href=\"https://drive.google.com/file/d/1tHmtVDItz8_FUowe6eycAlQ6v2lkbW-Z/view\">ที่นี่</a></p>\n<p>ที่มา - <a href=\"https://www.wu.ac.th/th/news/20479?fbclid=IwAR3iSlI4G-nirNQyzXcQpR_7TgAQ0ii_mDfvJJ6x2e9kkC6z6lS35453gCg\">มหาวิทยาลัยวลัยลักษณ์</a>, <a href=\"https://www.facebook.com/UrbanCreatureTH/posts/2829539287344289\">Urban Creature</a></p>\n</div></div></div><div><div>Topics: </div><div><div><a href=\"/topics/thailand\">Thailand</a></div><div><a href=\"/topics/font\">Font</a></div><div><a href=\"/topics/research\">Research</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a5c6272247ecf70580756828da53d97ce736f4b31c8032c662a1edf2540b02e1","category":"Thai"}
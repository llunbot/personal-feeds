{"title":"ThinkPad X1 Nano (Gen 1)","link":"https://markpeak.net/thinkpad-x1-nano-gen-1/","date":1639028202000,"content":"<p>เมื่อช่วงต้นๆ ปีมีเหตุว่าเครื่องโน้ตบุ๊กตัวที่ใช้อยู่ก่อนหน้านี้คือ <a href=\"https://www.isriya.com/node/4247/hp-spectre-x360-late-2017\">HP Spectre X360</a> ใช้มาประมาณ 3 ปี มีปัญหา hardware fault เจออาการจอฟ้าอยู่บ่อยครั้ง บวกสถานการณ์ COVID ทำให้ไม่มีโอกาสไปซ่อม จึงเกิดปัญหาว่าไม่มีโน้ตบุ๊กตัวเล็กสำหรับพกพาออกนอกบ้าน</p>\n<p>เลยตัดสินใจซื้อโน้ตบุ๊กใหม่ ซึ่งมาจบด้วย ThinkPad X1 Nano แต่ด้วยสถานการณ์ COVID อีกนั่นล่ะ ทำให้ไม่ค่อยได้ออกนอกบ้าน และไม่มีโอกาสทดลองพกพาไปใช้งานจริงนอกสถานที่สักเท่าไร</p>\n<p>ล่าสุดมีคนรู้จักถามว่าใช้แล้วเป็นอย่างไรบ้าง เลยเพิ่งนึกได้ว่ายังไม่เคยเขียนถึงเลย มาบันทึกไว้เผื่อเป็นประโยชน์กับคนอื่นๆ</p>\n<h2><strong>TL;DR</strong></h2>\n<p>ข้อดี</p>\n<ul>\n<li>น้ำหนัก 926 กรัม ไม่ถึง 1 กิโล</li>\n<li>สเปกเทียบเท่า ThinkPad X1 Carbon ไม่มีปัญหาประสิทธิภาพใดๆ</li>\n<li>รองรับ Windows Hello ทั้งกล้อง IR และ fingerprint</li>\n</ul>\n<p>ข้อเสีย</p>\n<ul>\n<li>คีย์บอร์ดตื้นไปหน่อยสำหรับชาว ThinkPad</li>\n<li>เว็บแคม 5MP คุณภาพไม่ค่อยดีนัก</li>\n<li>พอร์ตมีเฉพาะ USB Type-C อย่างเดียว</li>\n<li>ราคาที่ซื้อ ไม่ได้เป็นจอทัชสกรีน</li>\n</ul>\n<h2>Expectation &amp; Requirements</h2>\n<p>ผมตั้งใจซื้อโน้ตบุ๊กตัวนี้เป็น portable machine ออกนอกสถานที่โดยเฉพาะ ไม่ใช่เป็นคอมพิวเตอร์ workstation ในบ้าน ที่มีอีกเครื่องใช้งานอยู่แล้ว</p>\n<p>เหตุผลที่ตัดสินใจซื้อ X1 Nano มาจากเรื่องน้ำหนักล้วนๆ เพราะชีวิตการทำงาน 10 กว่าปีที่ผ่านมา ต้องแบกโน้ตบุ๊กใส่เป้ไปทำงานนอกสถานที่ โดยเฉพาะทริปต่างประเทศอยู่บ่อยครั้ง น้ำหนักของโน้ตบุ๊กจึงมีผลอย่างมาก</p>\n<p>ตัวก่อนหน้านี้ที่ใช้งานคือ HP Spectre X360 เป็นโน้ตบุ๊กที่ดีเลย จอทัช พับเป็นแท็บเล็ตได้ แต่น้ำหนักเครื่องยังเป็น 1.3 กิโลกรัมอยู่ ในแง่การแบกก็มีผลอยู่พอสมควร เมื่อเทียบกับโน้ตบุ๊กกลุ่ม sub-1kg</p>\n<p>โน้ตบุ๊ก sub-1kg เองก็ไม่ใช่ของใหม่ในวงการ แต่ก่อนหน้านี้ โน้ตบุ๊กที่เบามากๆ ต้องแลกมาด้วย trade-off ด้านประสิทธิภาพบางอย่าง (เหมือนเน็ตบุ๊กในอดีต เครื่องเล็กจริงเบาจริง แต่ช้าและสเปกต่ำ) หรือไม่อย่างนั้นก็มีราคาที่แพงมากๆ ทะลุโลกไปเลย</p>\n<p>ThinkPad X1 Nano (Gen 1) น่าจะเป็นโน้ตบุ๊ก sub-kg ตัวแรกที่ไม่ต้องแลก trade-off ทั้งในแง่ประสิทธิภาพและราคาสักเท่าไรแล้ว ถ้าให้นิยามแล้ว มันคือ ThinkPad X1 Carbon เวอร์ชันลดไซส์ ลดขนาดลงมา โดยแลกกับ trade-off ในแง่ฟีเจอร์บางอย่างเท่านั้น แต่ไม่ใช่เรื่องประสิทธิภาพ เพราะสเปกแกนหลักเหมือนกันเกือบหมด บวกกับ build quality ระดับ ThinkPad X1 ที่เป็นมาตรฐานอยู่แล้ว</p>\n<p>เนื่องจากชีวิตนี้ใช้ ThinkPad มาหลายรุ่น ก็ไม่ต้องคิดมาก เชื่อใจในคุณภาพได้ เมื่อ Lenovo ออกผลิตภัณฑ์ที่ตรงกับความต้องการเป๊ะๆ มาพอดี (X1 Nano นับเป็น Gen 1) ด้วย บวกกับได้ราคาที่ค่อนข้างดี เลยตัดสินใจไม่ยาก</p>\n<p><img src=\"https://markpeak.net/wp-content/uploads/2021/12/thinkpad-x1nano-scaled.jpg\" /></p>\n<p>เทียบขนาดกับ MacBook Air M1 เครื่องของบริษัท (หนักตั้ง 1.29 kg)</p>\n<h2>Results</h2>\n<p>เมื่อจุดเด่นสำคัญของ X1 Nano คือน้ำหนัก เหตุผลที่ซื้อก็เรื่องน้ำหนัก พอมาใช้งานจริง จับใส่เป้แล้วแบกขึ้นไหล่ออกจากบ้าน ก็ต้องบอกว่าคุ้มแล้วทันที เพราะน้ำหนักเบาจนรู้สึกได้ว่าแบกสบายกว่าเดิมมาก และน่าจะอยู่ในระดับใกล้เคียงกับการแบกแท็บเล็ต + เคสคีย์บอร์ดแล้ว (ผมเคยใช้ Surface 3 เป็นโน้ตบุ๊กหลักมาก่อน ฟีลลิ่งก็แบบเดียวกัน) แต่ต้องไม่ลืมว่าที่แบกอยู่มันคือ full fledge PC เต็มตัว</p>\n<p>ในแง่ประสิทธิภาพไม่มีปัญหาใดๆ เพราะเป็นพีซีเต็มรูปแบบ หน้าจอ 13″ (ไม่ได้ลดลงเป็น 12″) รันงานราบรื่นทุกอย่างเท่าที่พีซีพลัง Intel แบบไม่มีจีพียู discrete สามารถทำได้ เครื่องมาพร้อม Windows 10 Pro แต่อัพเกรดเป็น Windows 11 ก็ไม่มีปัญหาอะไร</p>\n<p>สิ่งที่เป็น requirement พื้นฐานของผมไปแล้วคือต้องมีกล้อง IR สำหรับล็อกอินด้วย Windows Hello ซึ่ง X1 Nano ก็มีให้ (มีชัตเตอร์ปิดกล้องด้วยแต่ก็ไม่ได้ใช้ มีตัวสแกนนิ้วมือก็ไม่ค่อยได้ใช้อีก)</p>\n<p>ส่วนข้อจำกัดเท่าที่พบ พอมีบ้าง ถือว่าเป็น compromise ที่ต้องแลกมากับตัวเครื่องที่เล็กลงจาก X1 Carbon แต่ก็อยู่ในระดับที่พอรับได้ เมื่อพิจารณาเรื่องน้ำหนัก และประสิทธิภาพต่อราคา</p>\n<ul>\n<li>คีย์บอร์ด รู้สึกว่าระยะกดตื้นไปหน่อย พิมพ์ไม่ค่อยสนุกนัก (เทียบกับ X1 Carbon) แต่ก็เข้าใจได้กับเครื่องที่เล็กและบางขนาดนี้</li>\n<li>เว็บแคม 720p ค่อนข้างน่าผิดหวัง ภาพไม่ค่อยชัดเท่าที่ควรจะเป็นสำหรับยุคนี้</li>\n<li>พอร์ต มีน้อยไปนิดคือ USB-C x2 + พอร์ตหูฟัง จะให้เพอร์เฟคต์อยากได้ HDMI + USB-A เพิ่ม แต่เครื่องขนาดนี้ ราคาเท่านี้ก็เข้าใจได้ (ultraportable ขนาดพอๆ กันที่มี HDMI อาจราคาประมาณ 7 หมื่น)</li>\n<li>หน้าจอ ข้อดีคือเป็น 2K IPS สวยงาม แต่สเปกรุ่นที่ขายในไทยเป็น non-touch ถ้ามี touch ให้เลือกก็น่าจะดีกว่านี้</li>\n<li>แบตเตอรี่ น้อยไปนิดแต่ก็ไม่น่าเกลียด</li>\n</ul>\n<h2>สเปกและราคา</h2>\n<p>ซื้อผ่านหน้าเว็บ Lenovo.com โดยตรง ซึ่งราคาจะแกว่งๆ ตามโปรโมชั่นในแต่ละช่วง + สต๊อกสินค้าในช่วงนั้น ต้องใจเย็นๆ รอดูราคาในแต่ละช่วงสักนิดนึงด้วย แนะนำให้แชทคุยกับพนักงานเพื่อข้อมูลละเอียด + ส่วนลดเพิ่มเติมที่อาจมีเพิ่มจากราคาบนหน้าเว็บด้วย</p>\n<p>สเปกเครื่องที่ซื้อ</p>\n<ul>\n<li>ซีพียู Intel 11th Gen Core i5-1130G7</li>\n<li>จอ 13.0″ 2K IPS Anti-Glare Non-touch</li>\n<li>แรม 16GB LPDDR4X 4266MHz</li>\n<li>สตอเรจ SSD M.2 2242 512GB</li>\n<li>แบตเตอรี่ 3 Cell, 48 Wh</li>\n<li>กล้อง: IR + 720p</li>\n<li>Fingerprint Reader</li>\n<li>ไม่มี WWAN</li>\n</ul>\n<p>ราคาเครื่อง 45,168.50 บาท + ประกัน on-site อีก 3 ปี ราคา 3,515.76 บาท (ราคารวม VAT แล้ว) ราคาช่วงนี้ถ้าไม่เจอโปรโมชั่นแรงๆ จะได้สเปกที่เป็นแรม 8GB + สตอเรจ 256GB เท่านั้น ก็ถือว่าซื้อได้ถูกกว่าปกติประมาณหมื่นบาท</p>\n<p>สั่งซื้อวันที่ 8 มิถุนายน 2021 ได้ของ 16 มิถุนายน 2021 (ของส่งมาจากสิงคโปร์) ซึ่งถือว่าเร็วแล้วสำหรับการสั่งบนหน้าเว็บ Lenovo.com ที่ระยะการส่งมอบของจะแตกต่างกันมากตามล็อตของสินค้า</p>The post <a href=\"https://markpeak.net/thinkpad-x1-nano-gen-1/\">ThinkPad X1 Nano (Gen 1)</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"0398d52d304c18b994bdad6b6721c2a41c22f8c1d9f651160d6cb02a673bd900","category":"Thai"}
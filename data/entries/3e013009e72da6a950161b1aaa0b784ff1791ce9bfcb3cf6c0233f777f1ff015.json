{"title":"Streaming เปลี่ยนวงการเพลงอย่างไร? เพลงสั้นลง มักผสมผสานหลายแนว","link":"https://www.blognone.com/node/135779","date":1695004882000,"content":"<div><div><div><p>The Wall Street Journal มีรายงานถึงการเติบโตของบริการเพลงสตรีมมิ่ง ซึ่งทำให้อุตสาหกรรมดนตรีเองก็กลับมาเติบโตต่อเนื่อง แต่การเติบโตนี้ก็เปลี่ยนวิธีการหลายอย่างด้านเพลงด้วยเช่นกัน</p>\n<p>ประเด็นแรกคือสตรีมมิ่งมีเงื่อนไขการจ่ายเงิน ให้เพลงที่ถูกเล่นเกิน 30 วินาที ผลทำให้เพลงต้องลดอินโทร หรือช่วงเริ่มต้นที่มีแต่เสียงดนตรีให้สั้นที่สุด เพื่อเข้าสู่เนื้อร้องหรือท่อนฮุค เพื่อหวังว่าคนฟังเพลงที่<strong>ได้ฟังครั้งแรก</strong>จะไม่กดข้ามไป โดยปัจจุบันทำนองท่อนฮุคเรื่องคำร้องฮุค มักปรากฏในระยะ 5-10 วินาทีแรกของเพลง</p>\n<p>Mark Ronson ศิลปินและโปรดิวเซอร์ชื่อดัง ยังเล่าว่าเพลงปัจจุบันถูกบีบให้ต้องสั้นลงด้วย โดยมักต่ำกว่า 3 นาที 15 วินาที เพราะแม้จะผ่าน 30 วินาทีแรกที่ได้เงินแล้ว แต่ถ้าคนไม่ฟังเพลงให้จบ แพลตฟอร์มจะบันทึกอัตรา<strong>ฟังไม่จบเพลง</strong> และอัลกอริทึมก็จะกดคะแนนเพลงนั้นลงไปอีก ส่งผลต่อการติดเพลย์ลิสต์ประเภท Today's Top Hits ที่มีผู้ฟังเป็นประจำจำนวนมาก และเพิ่มโอกาสทำเงิน</p>\n<p>บล็อกเกอร์ Michael Tauberg ทำสถิติเพลงยอดนิยม พบว่าค่าเฉลี่ยหลังปี 2000 เพลงฮิตสั้นลงมากกว่า 30 วินาที ในครึ่งแรกของปี 2021 เพลงส่วนใหญ่ที่ติดอันดับ 1 ของชาร์ต ก็ยาวน้อยกว่า 3 นาที</p>\n<p><img alt=\"No Description\" src=\"https://www.blognone.com/sites/default/files/externals/d64817dbffeb137fe6d4c008fc641900.jpg\" /></p>\n<p>ประเด็นถัดมาคืออัลบั้มเพลง เมื่อการฟังเพลงเดี่ยว ๆ ใช้วิธีการหนึ่ง แต่<a href=\"https://www.blognone.com/node/125939\">อัลบั้มเป็นอีกแนวทางการฟัง</a> ที่คนจะฟังตั้งแต่เพลงแรกจนถึงเพลงสุดท้าย ศิลปินจึงใช้วิธีใส่เพลงจำนวนมากขึ้นในหนึ่งอัลบั้ม ซึ่งเพิ่มรายได้และโอกาส ตัวอย่างที่ชัดเจนต่อพฤติกรรมนี้คืออัลบั้ม Midnights ของ Taylor Swift ที่ทุกเพลงในอัลบั้มติดชาร์ตพร้อมกัน หรือ Divide ของ Ed Sheeran ที่ทุกเพลงก็ติดชาร์ต พฤติกรรมนี้ทำให้บริษัทจัดอันดับในอังกฤษ ต้องเพิ่มกฎว่าศิลปินหนึ่งคน จะมีเพลงติดชาร์ตที่รายงานได้มากที่สุด 3 เพลง</p>\n<p><img alt=\"No Description\" src=\"https://www.blognone.com/sites/default/files/externals/d0e1bbe8fdd31372d2f1e4668d15416e.png\" /></p>\n<p>สุดท้ายเป็นประเด็นแนวเพลง ในอดีตร้านขายซีดีจะจัดหมวดเพลง ทำให้หมวดเฉพาะกลุ่มทางร้านมักจัดแยกออกไปไม่ได้รับความสนใจมาก แต่ในสตรีมมิ่งเป็นโอกาสที่เพลงหมวดเหล่านี้จะเข้าถึงคนทั้งโลกง่ายขึ้น สะท้อนจากความนิยมเพลงละตินและ K-Pop ในช่วงที่ผ่านมา</p>\n<p>ความหลากหลายของหมวดเพลงที่คนสนใจ ยังส่งผลให้หลายเพลงเลือกผสมผสานแนวเพลงหลายแบบไว้ในเพลงเดียวกัน ไม่ว่าจะเป็นทำนอง หรือศิลปินที่มาคอลแลบ ทำให้เพลงนั้น ๆ มีโอกาสปรากฏในเพลย์ลิสต์หรือหมวดเพลงที่กว้างมากขึ้นนั่นเอง</p>\n<p>ที่มา: <a href=\"https://www.wsj.com/arts-culture/music/streaming-is-changing-the-sound-of-music-182dc907\">The Wall Street Journal</a> ภาพ <a href=\"https://pixabay.com/photos/crowd-concert-music-festival-party-1056764/\">Pixabay</a></p>\n</div></div></div><div><div>Topics: </div><div><div><a href=\"/topics/spotify\">Spotify</a></div><div><a href=\"/topics/apple-music\">Apple Music</a></div><div><a href=\"/topics/music-streaming\">Music Streaming</a></div><div><a href=\"/topics/music\">Music</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3e013009e72da6a950161b1aaa0b784ff1791ce9bfcb3cf6c0233f777f1ff015","category":"Thai"}
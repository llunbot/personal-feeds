{"title":"macOs Sequoia เปลี่ยนไปใช้ OpenRsync หลังไม่ยอมอัพเดต rsync มาตั้งแต่ปี 2006","link":"https://www.blognone.com/node/145720","date":1744027223000,"content":"<div><div><div><p>ปีที่แล้วแอปเปิลออก <a href=\"https://www.blognone.com/node/140284\">macOS Sequoia</a> ที่มีการอัพเดตหลายอย่าง แต่ล่าสุดก็มีผู้ใช้พบว่าแอปเปิลอัพเดตโปรแกรม rsync ไปใช้โครงการ openrsync ทำให้ผู้ใช้สามารถใช้ rsync โปรโตคอลเวอร์ชั่นใหม่ได้แล้วหลังไม่ยอมอัพเดตมาเกือบ 20 ปี</p>\n<p>rsync เป็นหนึ่งในโปรแกรมยอดนิยมสำหรับการสำรองข้อมูล เพราะมันสามารถส่งข้อมูลเฉพาะ \"ส่วนต่าง\" ของข้อมูลได้ ทำให้ในกรณีที่แบนวิดท์จำกัด กระบวนการสำเนาข้อมูลที่มีการแก้ไขไม่เยอะมาก เช่น ไฟล์สำรองข้อมูลฐานข้อมูล (ที่อาจจะมีขนาดใหญ่แต่ที่จริงเปลี่ยนแปลงไม่มากนัก) สามารถเร่งความเร็วในการสำเนาข้อมูลได้นับสิบเท่าไปจนถึงพันเท่า</p>\n<p>ไม่แน่ชัดว่าทำไมแอปเปิลจึงไม่ยอมอัพเดตโปรแกรม rsync โดยหยุดไว้ที่เวอร์ชั่น 2.6.9 แต่ความเป็นไปได้หนึ่งคือ <a href=\"https://rsync.samba.org/GPL.html\">rsync ย้ายสัญญาอนุญาตไปใช้ GPLv3</a> เมื่อปี 2007 และอาจจะมีบางประเด็นที่แอปเปิลไม่ยอมรับทำให้หยุดไว้ที่ rsync 2.x ที่ใช้ GPLv2 ส่วน openrsync นั้นเป็นโครงการแยกของ OpenBSD ที่พยายามอิมพลีเมนต์โปรโตคอล Rsync เวอร์ชั่นใหม่ แต่ตัวโครงการเป็นสัญญาอนุญาต BSD ที่ให้อิสระมาก</p>\n<p>แม้ว่าแอปเปิลจะอัพเดตให้ แต่ในความเป็นจริงก็อาจจะกระทบกับคนไม่มากนัก เพราะผู้ใช้ rsync จริงจังก็น่าจะ<a href=\"https://formulae.brew.sh/formula/rsync\">ติดตั้งผ่าน homebrew ได้อยู่แล้ว</a> แต่หลังจากนี้การใช้งานพื้นฐานก็อาจจะไม่ต้องติดตั้งเอง</p>\n<p>ที่มา - <a href=\"https://derflounder.wordpress.com/2025/04/06/rsync-replaced-with-openrsync-on-macos-sequoia/\">Der Flounder</a></p>\n<p><img src=\"https://www.blognone.com/sites/default/files/externals/af0a1d22984c85f7f811a22235a83174.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/macos\">macOS</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c6802f8d981f7b326e596bc128b407dbbd43aecdea7890f5a59d146f6f30fae6","category":"Thai"}
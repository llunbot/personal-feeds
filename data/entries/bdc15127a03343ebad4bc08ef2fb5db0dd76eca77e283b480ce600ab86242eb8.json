{"title":"Work Trend Index 2024 เผยข้อมูลผู้สมัครงานเพิ่มทักษะ AI ลงเรซูเม่มากขึ้น, ผู้บริหารมอง จะไม่จ้างผู้สมัครที่ไม่มีทักษะ AI","link":"https://www.blognone.com/node/140489","date":1718789634000,"content":"<div><div><div><p>ไมโครซอฟต์ร่วมกับ LinkedIn เผยผลวิจัย Work Trend Index 2024 ที่รวบรวมข้อมูลจากการสำรวจพนักงานและผู้บริหารกว่า 31,000 คน ใน 31 ประเทศทั่วโลกรวมถึงประเทศไทย พบว่าปี 2024 พนักงานทั่วโลกนำ Generativa AI มาใช้ทำงานเพิ่มขึ้นเกือบเท่าตัวในช่วง 6 เดือน ที่ผ่านมา และผู้ใช้จำนวน LinkedIn จำนวนไม่น้อยได้นำเอาทักษะความสามารถที่เกี่ยวกับ AI มาเพิ่มเติมลงในเรซูเม่ของตนมากขึ้น ทางด้านผู้บริหารส่วนใหญ่ ก็มีมุมมองว่าจะไม่จ้างผู้สมัครที่ไม่มีทักษะด้าน AI</p>\n<p><img alt=\"No Description\" src=\"https://www.blognone.com/sites/default/files/externals/eb65d97ffbb5436194e588c29e46ace3.png\" /></p>\n<p><img alt=\"No Description\" src=\"https://www.blognone.com/sites/default/files/externals/d3bfc82c3f9f422c859dd96661ae0f7f.png\" /></p>\n<p>รายงานการสำรวจ Work Trend Index 2024 ได้สรุปข้อมูลเชิงลึกใน 3 ประเด็น</p>\n<ol>\n<li>พนักงานต้องการนำ AI มาช่วยในการทำงาน โดยไม่รอให้บริษัทมีความพร้อม</li>\n</ol>\n<ul>\n<li>\n<p>มุมพนักงาน</p>\n</li>\n<li>\n<p>92% พนักงานไทยนำ AI มาใช้ในการทำงานแล้ว ซึ่งสูงกว่าค่าเฉลี่ยทั่วโลกที่ 75%</p>\n</li>\n<li>81% ของกลุ่มผู้ใช้งานเลือกนำเครื่องมือ AI ของตนเองมาใช้งาน จนเกิดเป็นกระแสที่เรียกได้ว่า Bring Your Own AI (BYOAI) ซึ่งอาจทำให้บริษัทได้รับประโยชน์จากการใช้งาน AI อย่างไม่เต็มที่ เนื่องจากยังขาดทิศทางและกลยุทธ์ในระดับองค์กร และยังเสี่ยงต่อการรั่วไหลของข้อมูล</li>\n<li>68% ของพนักงานทั่วโลกใช้ AI ช่วยทำงานให้เสร็จทันเวลาและช่วยให้จดจ่อกับเนื้องานในส่วนที่สำคัญมากขึ้น</li>\n</ul>\n<p><img alt=\"No Description\" src=\"https://www.blognone.com/sites/default/files/externals/05d8e0bfc68969e88b35973790c30ca9.png\" /></p>\n<ul>\n<li>\n<p>มุมของบริหาร</p>\n</li>\n<li>\n<p>91% ของผู้บริหารในประเทศไทยเชื่อว่าบริษัทของตนจำเป็นใช้ AI มาเพื่อรักษาความสามารถในการแข่งขันกับตลาด ซึ่งสูงกว่าค่าเฉลี่ยทั่วโลกที่ 79%</p>\n</li>\n<li>64% ผู้บริหารในประเทศไทยมีความกังวลว่าองค์กรยังขาดแผนงานและวิสัยทัศน์ที่ชัดเจนในด้านการนำ AI มาใช้ ซึ่งสูงกว่าค่าเฉลี่ยทั่วโลกเล็กน้อยที่ 60%</li>\n<li>นอกจากนี้ผู้บริหารจำนวนไม่น้อยยังพบกับอุปสรรคในการประเมินผลลัพธ์ที่ได้รับจากการใช้ AI ออกมาเป็นตัวเลขหรือตัวเงิน ซึ่งเป็นหนึ่งในโจทย์ที่ผู้บริหารและองค์กรยังต้องก้าวผ่านไปให้ได้</li>\n</ul>\n<p><img alt=\"No Description\" src=\"https://www.blognone.com/sites/default/files/externals/c3dba846dcb9a9cb9dced63c014b3c3d.png\" /></p>\n<ol>\n<li>ผู้ใช้งาน AI ในระดับ Power Users มีเพิ่มมากขึ้นและอาจช่วยปลดล็อกเส้นทางสู่ความเปลี่ยนแปลงในอนาคต</li>\n</ol>\n<ul>\n<li>กลุ่มพนักงานที่เป็น AI Power Users (ผู้ใช้งาน AI ระดับสูง) ใช้ AI ทำงานสามารถลดเวลาที่ใช้ทำงานที่มีอยู่เดิมลงได้วันละ 30 นาที หรือเฉลี่ยออกมาเป็น 10 ชั่วโมงต่อเดือน</li>\n<li>มีเพียง 28% กลุ่ม AI Power Users ในไทย เท่านั้นที่มีโอกาสรู้ข่าวสารอัปเดตความเคลื่อนไหวเกี่ยวกับ AI ในการทำงานจากแผนกหรือฝ่ายที่ตนเองทำงานอยู่ ซึ่งต่ำกว่าค่าเฉลี่ยทั่วโลกที่ 40</li>\n<li>ด้านการเรียนรู้และฝึกอบรมทักษะเพิ่มเติม พบว่ามีผู้ใช้งาน AI ระดับสูงในประเทศไทยเพียง 22% เท่านั้นที่ได้รับโอกาสจากองค์กรให้ฝึกฝนทักษะด้าน AI เพิ่มเติม เทียบกับค่าเฉลี่ยทั่วโลกที่ 42%</li>\n</ul>\n<p><img alt=\"No Description\" src=\"https://www.blognone.com/sites/default/files/externals/a939c944454e68692c15e36a6ba7a4c1.png\" /></p>\n<ol>\n<li>ทักษะการใช้งาน AI ได้กลายเป็นปัจจัยสำคัญในตลาดแรงงานไปแล้วทั้งในประเทศไทยและในระดับโลก</li>\n</ol>\n<ul>\n<li>ผู้บริหารในไทยกว่า 74% ไม่ต้องการจ้างพนักงานที่ไม่มีทักษะทางด้าน AI ซึ่งสูงกว่าค่าเฉลี่ยทั่วโลกที่ 66%<br />\nหากต้องเลือกระหว่างทักษะ AI กับประสบการณ์การทำงาน ผู้บริหารไทยกว่า 90% ก็เลือกที่จะจ้างพนักงานที่มีประสบการณ์น้อย แต่มีทักษะด้านการใช้ AI แทนที่จะเลือกพนักงานที่มีประสบการณ์สูงกว่า แต่ขาดทักษะในด้านนี้ ซึ่งสูงกว่าค่าเฉลี่ยทั่วโลกที่ 71%</li>\n<li>แนวโน้มการจ้างงาน ผลสำรวจระบุว่าผู้บริหารทั่วโลกราว 55% มีความกังวลว่าจะเผชิญสภาวะการขาดแคลนแรงงานที่มีความสามารถในปีนี้ โดยเฉพาะในสาขาความปลอดภัยทางไซเบอร์ วิศวกรรม และการออกแบบเชิงสร้างสรรค์ ซึ่งเป็นสาขาที่กังวลว่าจะขาดแคลนมากที่สุด</li>\n</ul>\n<p><img alt=\"No Description\" src=\"https://www.blognone.com/sites/default/files/externals/00a2a0321d15d66e74c4a5d6439264dd.png\" /></p>\n<p><img alt=\"No Description\" src=\"https://www.blognone.com/sites/default/files/externals/c3ec567c18dc65a9fc3c12ee7d339584.png\" /></p>\n<p>ข้อมูลจากผู้ใช้ LinkedIn ทั้งในระดับองค์กรและคนทำงาน ยังเผยอีกว่า</p>\n<ul>\n<li>ข้อมูลจากช่วงปลายปีที่แล้ว พบว่า จำนวนของสมาชิก LinkedIn ทั่วโลกที่ใส่ข้อมูลเกี่ยวกับทักษะการใช้งาน AI อย่าง ChatGPT และ Copilot ในโปรไฟล์ของตนเอง มีมากขึ้นถึง 142 เท่าตัว</li>\n<li>ในช่วง 2 ปีที่ผ่านมา พบว่า ตำแหน่งงานที่เปิดรับสมัครทาง LinkedIn หากมีการระบุถึงทักษะการทำงานที่เกี่ยวกับ AI ด้วย จะมีผู้สมัครเพิ่มขึ้นถึง 17%</li>\n<li>ในกลุ่ม 10 ตำแหน่งงานที่เพิ่มข้อมูลเกี่ยวกับทักษะด้าน AI มากที่สุดนั้น พบว่าเป็นตำแหน่งในสายงานด้านเทคโนโลยีโดยตรงเพียง 2 ตำแหน่ง (นักพัฒนา ระบบ Front-End และนักพัฒนาเว็บ) ขณะที่ 3 อันดับแรกเป็นตำแหน่งงานด้านการเขียนคอนเทนต์ กราฟฟิกดีไซน์ และการตลาด</li>\n</ul>\n<p><img alt=\"No Description\" src=\"https://www.blognone.com/sites/default/files/externals/a3952e54ff6a6d69fb4cda7933b9bbe8.png\" /></p>\n<p>ไมโครซอฟท์ยังได้เผยคุณสมบัติใหม่ใน Copilot for Microsoft 365 ซึ่งออกแบบมาเพื่อช่วยสนับสนุนการเริ่มต้นใช้งาน AI ในที่ทำงาน</p>\n<ul>\n<li>Copilot จะโต้ตอบกับผู้ใช้งานมากขึ้น โดยระบบจะแนะนำชุดคำสั่งถัดไปหรือถามคำถามเพิ่มเติม เพื่อให้สามารถตอบสนองคำสั่งของผู้ใช้งานและสร้างผลงานให้ออกมาดีที่สุด</li>\n<li>หน้าจอแชทแบบใหม่ของ Copilot จะเสนอคำแนะนำตามสถานการณ์ปัจจุบันหรือกิจกรรมล่าสุดของผู้ใช้งาน เช่น อาจมีข้อความแจ้งเตือนว่า “คุณพลาดการประชุมของทีมฝ่ายขายเมื่อวันอังคารนะ อ่านสรุปการประชุมนี้ได้ที่นี่” รวมถึงคัดเลือกอีเมลที่สำคัญมาให้ผู้ใช้งานติดตามอ่าน</li>\n<li>ช่องพิมพ์คำสั่งของ Copilot จะมีระบบเติมคำอัตโนมัติ (auto complete) เพื่อให้ผู้ใช้งานได้รับผลลัพธ์ที่ดีกว่าเดิมในการป้อนคำสั่ง นอกจากนี้ ยังมีฟีเจอร์สำหรับช่วยเขียนคำสั่งที่พร้อมขยายคำสั่งพื้นฐานทั่วไปให้สมบูรณ์และมีรายละเอียดมากขึ้น โดยเขียนขึ้นใหม่ด้วยข้อมูลจากการประชุม เอกสาร และอีเมลของผู้ใช้แต่ละคน</li>\n<li>อัปเดตใหม่สำหรับ Copilot Lab เปิดให้พนักงานสามารถเขียน แชร์ และจัดการกับคำสั่งสำเร็จรูปที่เขียนขึ้นเพื่อตอบโจทย์เฉพาะทางของแต่ละทีม</li>\n</ul>\n<p><img alt=\"No Description\" src=\"https://www.blognone.com/sites/default/files/externals/218b44191a07da82aa20aa2ad17493e3.png\" /></p>\n<p>อ่านข้อมูลเพิ่มเติมเกี่ยวกับรายงาน Work Trend Index 2024 ได้ที่<a href=\"https://aka.ms/AAq43ya\">บล็อกของไมโครซอฟท์</a> พร้อมด้วย<a href=\"https://www.linkedin.com/business/talent/blog/learning-and-development/new-framework-for-ai-upskilling\">บทความสรุปรายงานฉบับเต็ม</a> หรือ<a href=\"https://www.linkedin.com/pulse/ai-has-arrived-work-karin-kimbrough-v2luc/\">บทวิเคราะห์เพิ่มเติม จาก LinkedIn</a> โดย คาริน คิมเบรอ หัวหน้าฝ่ายเศรษฐศาสตร์</p>\n<p>ที่มา: ข่าวประชาสัมพันธ์ไมโครซอฟต์ประเทศไทย</p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/microsoft-copilot\">Microsoft Copilot</a></div><div><a href=\"/topics/linkedin\">LinkedIn</a></div></div></div>","author":"Chomsu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bdc15127a03343ebad4bc08ef2fb5db0dd76eca77e283b480ce600ab86242eb8","category":"Thai"}
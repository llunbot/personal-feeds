{"title":"Unity สำรวจคนเล่นเกมออนไลน์ ส่วนใหญ่เคยเจอพฤติกรรมแย่ๆ พบมากที่สุดในเกมยิง","link":"https://www.blognone.com/node/124495","date":1630316113000,"content":"<div><div><div><p>Unity เผยผลสำรวจพฤติกรรม toxic หรือพฤติกรรมแย่ๆ ในเกมออนไลน์ ของชาวอเมริกันอายุ 18 ปีขึ้นไปจำนวน 2,076 คน ในกลุ่มนี้เป็นคนที่เคยเล่นเกมออนไลน์ภายใน 1 ปีที่ผ่านมา 1,167 คน พบว่าเกมเมอร์ถึง 72% เคยพบเห็นพฤติกรรมแย่ๆ ในเกมออนไลน์ และ 68% ระบุว่าเคยเป็นเหยื่อของพฤติกรรมแย่ๆ เหล่านี้</p>\n<p>ประเภทของพฤติกรรมแย่ๆ ที่พบมากสุด คือการใช้คำพูดแสดงความเกลียดชัง, การทำพฤติกรรมแย่ๆ ในเกมเช่นขโมยของ ป่วนทีมตัวเอง และพฤติกรรมโกงเกม โดยมีผู้เล่นราว 22% ระบุว่าพบพฤติกรรมแย่ๆ เหล่านี้ บ่อยครั้ง หรือแทบทุกครั้งที่เล่นเกม</p>\n<p>ประเภทเกมที่ผู้ตอบแบบสำรวจพบพฤติกรรมแย่ๆ มากที่สุด คือในเกมยิง เช่นเกมตระกูล Call of Duty และเกมอื่นๆ ที่ 61% รองลงมาเป็นเกมแนว battle royales เช่น PUBG, Fortnite ที่ 35% และเกมต่อสู้เป็นอันดับถัดมา ที่ 21% อย่างไรก็ตาม Unity ระบุไว้ว่าผู้ตอบแบบสอบถามอาจเล่นเกมประเภทเหล่านี้มากที่สุด จึงพบพฤติกรรมแย่ๆ ส่วนมากในเกมเหล่านี้</p>\n<p><img src=\"https://www.blognone.com/sites/default/files/externals/f0b8524376e4223bcf5e7b0f6ae99c27.jpg\" /><em>ภาพจากเกม Call of Duty: Black Ops Cold War</em></p>\n<p>การตอบสนองของผู้เล่นเกมออนไลน์มีสี่อย่างที่ไล่เลี่ยกัน คือ เลิกเล่นไปเลย 43%, ทำเป็นไม่สนใจ 43%, ด่ากลับหรือโต้ตอบ (called the player out) 40% และใช้ระบบรายงานผู้เล่นในเกม 40%</p>\n<p>ผู้ตอบแบบสำรวจกว่า 92% เห็นด้วยว่าควรมีบทลงโทษในเกมต่อพฤติกรรมแย่ๆ เหล่านี้ โดยสามบทลงโทษหลักที่ผู้ตอบแบบสำรวจเห็นว่าเหมาะสม คือการแบนชั่วคราว (44%), ถูกถีบออกจากเกมที่กำลังเล่น (42%) และถูกแบนถาวร (42%)</p>\n<p>Unity ระบุว่าการที่เกมออนไลน์มีผู้เล่นพฤติกรรมแย่อยู่มาก อาจทำให้เกมเกมนั้นเสียฐานผู้เล่นได้เรื่อยๆ และนักพัฒนาเกมควรใส่ใจในการแก้ไขปัญหาพฤติกรรมแย่ๆ ในเกม ที่เติบโตขึ้นตามจำนวนผู้เล่นที่มากขึ้นหลังช่วงระบาดของ COVID-19 และปกป้องผู้เล่นอื่นจากพฤติกรรมเหล่านี้ ด้วยการปรับปรุงระบบรายงานและลงโทษผู้เล่นที่มีพฤติกรรมแย่ๆ</p>\n<p>ผู้ที่สนใจสามารถอ่านรายงานแบบสำรวจฉบับเต็มได้<a href=\"https://create.unity.com/toxicity-in-multiplayer-games-report\">ที่นี่</a></p>\n<p>ที่มา - <a href=\"https://blog.unity.com/news/the-state-of-disruptive-behavior-in-multiplayer-games-2021\">Unity</a></p>\n</div></div></div><div><div>Topics: </div><div><div><a href=\"/topics/unity\">Unity</a></div><div><a href=\"/topics/gaming\">Gaming</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"183b5af60bbbb79116004428d02a2317371b67891ffce3f9fef193aa508f5098","category":"Thai"}
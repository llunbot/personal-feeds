{"title":"Cisco เปิดตัว Hypershield โซลูชันความปลอดภัยยุคใหม่ ป้องกันช่องโหว่ที่ไม่รู้จักมาก่อนได้","link":"https://www.blognone.com/node/139701","date":1715477884000,"content":"<div><div><div><p>สัปดาห์ที่ผ่านมา Cisco เปิดตัว <strong>Hypershield</strong> โซลูชันความปลอดภัยยุคใหม่ ที่คุยว่าสามารถป้องกัน \"ช่องโหว่ความปลอดภัยที่ยังไม่รู้จัก\" (Unknown Vulnerabilities) ได้ด้วย</p>\n<p>ในโลกความปลอดภัยปัจจุบัน เมื่อมีการค้นพบช่องโหว่ใหม่ๆ จะรายงานเข้าฐานข้อมูล Common Vulnerabilities and Exposures (CVE) เพื่อให้ผู้ผลิตซอฟต์แวร์ออกแพตช์แก้ไข และเข้าสู่กระบวนการอัพเดตแพตช์ตามมา ลำพังแค่การค้นพบ CVE และอัพเดตแพตช์เป็นเรื่องที่ยุ่งยากซับซ้อนมากขึ้นเรื่อยๆ อยู่แล้ว แต่ก็ยังมีช่องโหว่ความปลอดภัยอีกแบบที่ผู้ผลิตซอฟต์แวร์ยังไม่รู้จักมาก่อนด้วย ที่สำคัญคือแฮ็กเกอร์บางกลุ่มอาจรู้แล้วและใช้ช่องโหว่กลุ่มนี้แบบเงียบๆ</p>\n<p>Cisco Hypershield เป็นโซลูชันความปลอดภัยแบบใหม่ที่สร้างขึ้นมาเพื่อแก้ปัญหาข้างต้น คือ การป้องกันช่องโหว่ที่รู้จักอยู่แล้ว แต่มีจำนวนเยอะจนจัดการไม่ไหว และการป้องกันช่องโหว่ที่อาจยังไม่รู้จักมาก่อน</p>\n<p><img alt=\"No Description\" src=\"https://www.blognone.com/sites/default/files/externals/28ff84f62783d38ff304388e17315582.jpeg\" /></p>\n<p>หลักการของ Hypershield คือเรียนรู้พฤติกรรมการทำงานของแอพพลิเคชันอย่างละเอียด ด้วยการติดตั้ง agent คอยศึกษาทุกสิ่งทุกอย่างของแอพตัวนั้น ไม่ว่าจะเป็นโพรเซส การเรียก I/O การอ่าน-เขียนไฟล์ การสื่อสารผ่านเครือข่าย ฯลฯ เพื่อให้เข้าใจอย่างถ่องแท้ว่าแอพตัวนั้นทำอะไรบ้าง</p>\n<p>Cisco เลือกใช้เทคโนโลยี eBPF (<a href=\"https://en.wikipedia.org/wiki/EBPF\">extended Berkeley Packet Filter</a>) <a href=\"https://www.blognone.com/node/124204\">ที่นิยมใช้กันอยู่แล้วในโลกโอเพนซอร์ส</a> (หลายคนอาจรู้จักในชื่อแอพ Cilium) ก่อนหน้านี้มันถูกใช้กันมากในวงการ load balancer และการป้องกัน DDoS แต่แนวทางของ Cisco คือนำ eBPF มาดักจับข้อมูลทุกประเภทของแอพให้ครอบคลุมยิ่งขึ้น หนึ่งในบริษัทที่พัฒนา eBPF และซอฟต์แวร์ Cilium คือ <a href=\"https://isovalent.com/\">Isovalent</a> <a href=\"https://www.blognone.com/node/137350\">เพิ่งถูก Cisco ซื้อกิจการเมื่อปลายปี 2023</a></p>\n<p>ตัว agent ของ Cisco ตั้งชื่อว่า <strong>Tesseract Security Agent</strong> (ไม่เกี่ยวอะไรกับจักรวาล Marvel แต่อาจได้แรงบันดาลใจมา) ทำหน้าที่เก็บข้อมูลทุกอย่างของแอพพลิเคชันมาวิเคราะห์ ซึ่ง Cisco บอกว่าการวิเคราะห์ข้อมูลเยอะระดับนี้เป็นความฝันของคนในวงการความปลอดภัยมาตลอด แต่ตอนนี้ทำได้จริงแล้ว เพราะมีเทคโนโลยีชิป DPU (data processing unit) ช่วยประมวลผลที่ระดับฮาร์ดแวร์ และมีโมเดล AI (ที่ร่วมพัฒนากับ NVIDIA) ช่วยวิเคราะห์ที่ฝั่งซอฟต์แวร์</p>\n<p><img alt=\"No Description\" src=\"https://www.blognone.com/sites/default/files/externals/9ff061935068e244a4bfc2b086ee2174.jpg\" /></p>\n<p>เมื่อได้ข้อมูลพฤติกรรมของแอพพลิเคชันอย่างละเอียดแล้ว Hypershield สามารถประยุกต์ใช้งานความปลอดภัยได้หลากหลาย เช่น</p>\n<ul>\n<li><strong>ทำการแบ่งส่วนระบบ (autonomous segmentation)</strong> เพื่อแยกส่วนไม่ให้การโจมตีลุกลามไปทั้งระบบ ป้องกันแฮ็กเกอร์เจาะระบบย่อยหนึ่งเข้ามาแล้วกระโดดไปยังระบบย่อยต่อไปได้ โดย segmentation ของ Hypershield สามารถปรับเปลี่ยนได้อัตโนมัติแบบเรียลไทม์ เพราะใช้ AI วิเคราะห์แทนที่จะใช้มนุษย์</li>\n<li><strong>จัดการช่องโหว่ที่รู้จักแล้ว (distributed exploit protection)</strong> พร้อมป้องกันล่วงหน้าที่ระดับเครือข่าย หากยังไม่มีแพตช์ และจัดการกระบวนการอัพเดตแพตช์ให้อัตโนมัติ แบ่งส่วนการอัพเดตแพตช์เพื่อดูผลกระทบจากแพตช์ต่อระบบ</li>\n<li><strong>จัดการช่องโหว่ที่ยังไม่รู้จัก (unknown vulnerability protection)</strong></li>\n</ul>\n<p><img alt=\"No Description\" src=\"https://www.blognone.com/sites/default/files/externals/d1d18bf12d26f802c57ef76158e0eff7.jpeg\" /></p>\n<p>แผนภาพแสดงตัวอย่างการป้องกันช่องโหว่ที่รู้จักแล้ว (มีเลข CVE)</p>\n<p><img alt=\"No Description\" src=\"https://www.blognone.com/sites/default/files/externals/89c38b3e595465dc298af743959eaa7f.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/b3ae5329e601dd83262895619b1d6158.jpeg\" /></p>\n<p>กรณีของการป้องกันช่องโหว่ที่ไม่รู้จัก Cisco ใช้วิธีสร้างฐานข้อมูลของ \"รูปแบบ\" ช่องโหว่ที่คล้ายกัน เรียกว่า <strong>Common Weakness Enumeration (CWE)</strong> ขึ้นมาใช้แทนฐานข้อมูล CVE โดย CWE จะมีรูปแบบที่กว้างกว่า CVE ที่เป็นการโจมตีแบบเจาะจงเฉพาะแอพพลิเคชัน ตัวอย่างที่ Cisco ยกขึ้นมาคือรูปแบบการโจมตี CWE ที่เรียกว่า path traversal พบในฐานข้อมูลช่องโหว่ CVE มากถึง 3,000 ตัวในรอบ 2 ปีที่ผ่านมา</p>\n<p>จากนั้น Hypershield จะนำข้อมูลจาก Tesseract มาวิเคราะห์ร่วมกับ CWE เพื่อประเมินพฤติกรรมของแอพพลิเคชันว่าประสงค์ร้ายหรือไม่ ด้วยเทคนิคการวิเคราะห์หลายอย่าง เช่น การดูว่ามีความตั้งใจ (intent) ที่น่าสงสัยตามรูปแบบ CWE ต่อเนื่องกันหรือไม่ หากมีความเสี่ยงสูงก็จะบล็อคการทำงานนั้นทันที</p>\n<p><img alt=\"No Description\" src=\"https://www.blognone.com/sites/default/files/externals/b8713a0b0b09c315a1ca572cab1c1276.jpg\" /></p>\n<p>ที่มา - <a href=\"https://blogs.cisco.com/security/cisco-hypershield-our-vision-to-combat-unknown-vulnerabilities\">Cisco</a></p>\n</div></div></div><div><div>Topics: </div><div><div><a href=\"/topics/cisco\">Cisco</a></div><div><a href=\"/topics/security\">Security</a></div><div><a href=\"/topics/ebpf\">eBPF</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9f875ff6dc06ce593facdc3059d560f8c4e17597e1fc69343739840218976c95","category":"Thai"}
{"title":"Michael Sandel: The Decline of Centre-Left","link":"https://markpeak.net/michael-sandel-the-decline-of-centre-left/","date":1738420331000,"content":"<p>ดูคลิปของ Michael Sandel อาจารย์ชื่อดังจาก Harvard ผู้เขียนหนังสือ Justice อันโด่งดัง ออกรายการทีวี TVO ของแคนาดา เล่าเรื่องความพ่ายแพ้ของพรรคฝ่ายซ้าย (Democrats) ต่อ Donald Trump</p>\n<p>ผมเคยเขียนเรื่อง <a href=\"https://markpeak.net/the-diploma-divide-why-democrats-lost/\">The Diploma Divide: Why Democrats Lost</a> ที่อ้างถึงบทสัมภาษณ์ของ Sandel มาแล้วครั้งหนึ่ง แต่การให้สัมภาษณ์ของ Sandel รอบนี้เกิดขึ้น 1 สัปดาห์หลัง Trump รับตำแหน่งแล้ว และยาวขึ้น ให้รายละเอียดที่เยอะขึ้น (แม้ไอเดียหลักยังเหมือนเดิม) จึงควรค่าแก่การมาจดบันทึกไว้</p>\n<p></p>\n<ul>\n<li>พรรคแนวซ้าย-กลาง (centre-left) กำลังหมดแรงในทางการเมือง (politically exhausted) จำเป็นต้องคิดเรื่องภารกิจและเป้าหมายกันใหม่</li>\n<li>ปัญหาสำคัญของ Democrat คือ ทอดทิ้งกลุ่มชนชั้นแรงงาน (working class) ที่เคยเป็นฐานเสียงสำคัญของพรรค</li>\n<li>Kamala Harris ช่วยกระตุ้นพลังให้แคมเปญเลือกตั้งของพรรค จากที่ซึมไปช่วง Biden แต่เป็นการกระตุ้นได้แค่ชั่วคราว (booster) เพราะไม่ได้เปลี่ยนวิธีคิดพื้นฐานของพรรค</li>\n<li>ชนชั้นแรงงานเจอปัญหาค่าแรงไม่เพิ่มมาเกือบ 5 ทศวรรษ บวกกับเจอปัญหาการดูถูกของชนชั้นกลาง เกิดภาวะไม่พอใจต่อประชาธิปไตย (Democracy Discontent ซึ่งเป็นชื่อหนังสือของ Sandel) ปัญหานี้เกิดขึ้นกับพรรคซ้ายกลางทั่วโลก</li>\n<li>ตอนแรกคนมองชัยชนะของ Trump ปี 2016 ว่าฟลุค และชัยชนะของ Biden ปี 2020 คือการฟื้นฟู (restoration) การกลับสู่การเมืองกระแสหลัก แต่ชัยชนะของ Trump อีกรอบในปี 2024 อาจกลายเป็นว่า Trump นั่นแหละคือกระแสหลักอันใหม่ ส่วนรัฐบาล Biden 4 ปีที่ผ่านมาคือช่วงเว้นจังหวะ (interregnum)</li>\n<li>นับจากทศวรรษ 90s ที่กำแพงเบอร์ลินล่มสลาย โลกาภิวัฒน์แบบ neoliberal สร้างความเหลื่อมล้ำระหว่างผู้แพ้และชนะมากขึ้นเรื่อยๆ โดยพรรค Democrat และพรรคซ้าย-กลางในหลายๆ ประเทศถือเป็นผู้สนับสนุนตัวยงของโลกาภิวัฒน์เวอร์ชันนี้</li>\n<li>หลังจากการลดระเบียบ (deregulation) ก็เกิดวิกฤตการเงิน อเมริกาต้องอุ้มแบงค์ ชีวิตของชาวบ้านก็ลำบากขึ้น ทำให้เกิดความโกรธ ความไม่พอใจของประชาชน ซึ่ง Democrat ไม่ได้หาวิธีแก้ไขความโกรธเกรี้ยวนี้ ในขณะที่ Trump สัมผัสมันได้ แม้โซลูชันของ Trump อาจไม่ได้ช่วยแก้ไขปัญหาได้ก็ตาม</li>\n<li>Sandel เห็นด้วยกับมุมมองของ Bernie Sanders ที่มองว่า Democrat ทอดทิ้งชนชั้นแรงงาน โดยต้องเริ่มจากยุค 80s ที่ Ronald Raegan และ Margaret Thatcher ส่งเสริมเศรษฐกิจระบบตลาดเต็มขั้น ฝ่ายซ้ายกลางในยุคถัดมาคือ Bill Clinton และ Tony Blair ได้สืบทอดแนวทางนี้ โดยปรับส่วนที่มีปัญหาให้ดีขึ้น แต่พื้นฐานของเศรษฐกิจตลาดเสรียังเหมือนเดิม มีเขตการค้าเสรี การไหลเวียนของทุนอย่างเสรี ความเหลื่อมล้ำจึงเพิ่มขึ้น และประชาชนรู้สึกว่าส่งเสียงอะไรไปก็ไม่มีใครได้ยิน</li>\n<li>Sandel บอกว่าการค้าระหว่างประเทศเป็นเรื่องดี แต่เขามีปัญหากับโลกาภิวัฒน์แบบ neoliberal ที่มีเรื่องทรัพย์สินทางปัญญา (Disney ต่ออายุ Mickey Mouse ได้เรื่อยๆ) หรือเรื่องสิทธิบัตรยา ที่อยู่ในสัญญา FTA จนทำลายความเป็นชุมชนของชาติลงไป ถึงแม้เศรษฐกิจภาพรวมโต แต่ความมั่งคั่งกระจายไม่ทั่วถึง</li>\n<li>ประเด็นเรื่อง identity politics นั้นผูกกับเรื่องเศรษฐกิจอย่างแนบแน่น และเปลี่ยนจาก feft vs right มาสู่ open vs closed (<a href=\"https://markpeak.net/fareed-zakaria-the-next-revolution/\">ประเด็นเดียวกับที่ Fareed Zakaria พูดไว้</a>)</li>\n<li>ประเด็นเรื่องพรมแดน ผู้อพยพ โยงกับเรื่อง national identity มาก เดิม ฝ่ายซ้ายมองว่าพรมแดนของชาติไม่สำคัญ ถ้าแบบนั้นอัตลักษณ์ของชาติก็ไม่สำคัญ (if borders don’t matter, neither do national identities)</li>\n<li>พรรค Democrat ไม่เข้าใจประเด็นเหล่านี้ แต่กลับไปสนับสนุน identity บางอย่างที่กีดกันผู้คนออกไป เป็นความผิดพลาดของ Democrat ที่ไม่สนใจเรื่องความรักชาติ (patriotism) ความเป็นชุมชน</li>\n<li>นิยามคำว่า freedom ของ Democrat เป็นการตีความแบบแคบเกินไป และมักหมายถึง เสรีภาพในการเลือกทำแท้ง (freedom to choose) ซึ่งเป็นการถกเถียงหลักอันหนึ่งของ Democrat ในการเลือกตั้งรอบนี้ แต่คนทั่วไปจะมองความหมายของ freedom ในเซนส์ที่กว้างกว่า</li>\n<li>Sandel เห็นด้วยกับคลิปของ JD Vance (ที่ตอนนี้เป็นรองประธานาธิบดี) วิจารณ์บริษัทรถไฟ จาก <a href=\"https://en.wikipedia.org/wiki/East_Palestine,_Ohio,_train_derailment\">เหตุการณ์รถไฟตกรางครั้งใหญ่ในรัฐโอไฮโอปี 2023</a> ว่าไม่จริงใจกับการแก้ปัญหา เอาแต่ผลประโยชน์ของตัวเอง โดย Sandel บอกว่าประชานิยม (populism) ของฝ่ายขวาและฝ่ายซ้าย (Sanders) มีความคล้ายคลึงกันบางอย่าง ส่วนที่คล้ายคือวิจารณ์บริษัทใหญ่ ในเคสนี้คือบริษัทรถไฟ แต่ Sandel ก็อยากหมายรวมไปถึงบริษัทเทคโนโลยีขนาดใหญ่ ที่ตอนนี้ไปรวมหัวกับ Trump ด้วย ซึ่งรัฐบาล Trump 1.0 ก็แสดงให้เห็นแล้วว่ามีการลดภาษีที่บริษัทใหญ่ๆ หรือคนรวยเท่านั้นที่ได้ประโยชน์</li>\n<li>Sandel เล่าเหตุการณ์ที่เขาไปเที่ยวฟลอริด้า แล้วเจอคนจากรัฐไอโอวาในโรงแรม พอเขาแนะนำตัวว่ามาจากบอสตัน คนนี้ก็บอกว่า “คนไอโอวาอ่านหนังสือออกนะ” และ “เราไม่ชอบคนจากชายฝั่ง” (หมายถึงฝั่งตะวันตกและฝั่งตะวันออกของอเมริกา ที่เจริญกว่าในประเทศ) ซึ่ง Sandel บอกว่าเป็นเซนส์ของคนในภาคกลางของประเทศ ที่ไม่พอใจการดูถูกจากคนรวยๆ ที่อาศัยอยู่ชายฝั่งอเมริกาทั้งสองด้าน (coastal elites) เขาโยงเข้าไปหนังสืออีกเล่มของตัวเอง <a href=\"https://salt.co.th/product/tyranny-of-merit/\">The Tyranny of Merit</a> ที่วิจารณ์ว่าผู้ชนะจากโลกทุนนิยม มักมองว่าชัยชนะเกิดจากฝีมือตัวเอง (merit) ล้วนๆ ซึ่งไม่จริง และกลายเป็นไปดูถูกคนที่ขาดโอกาสว่าไม่พยายามมากพอ</li>\n<li>ข้อเสนอของ Sandel ในการลดความแตกแยกในประเทศ ต้องเริ่มจากการเปลี่ยนมุมมองว่าถ้าอยากลดความเหลื่อมล้ำ เพิ่มรายได้ อยากมีงานและชีวิตที่ดี (dignified work in a decent life) ทางออกคือต้องไปเรียนมหาวิทยาลัย (ซึ่งคน 2/3 ของอเมริกาไม่มีเงินไปเรียนมหาวิทยาลัย) และถ้าทำไม่ได้ ทางออกเดียวที่เหลือคือพัฒนาตัวเอง มุมมองแบบนี้ต้องเลิก</li>\n<li>ถัดมาคือต้องสร้าง civic society ใหม่ ให้คนต่างพื้นเพ ต่างชนชั้น ต่างเชื้อชาติ ได้มาเจอกัน เรียนรู้ความแตกต่างของกันและกัน เพราะทุกวันนี้ต่างคนต่างอยู่มากขึ้นเรื่อยๆ เดิมทีคนรวยคนจนไปนั่งดูเบสบอลในสนามเดียวกัน นั่งปะปนในสแตนด์เดียวกัน แต่ตอนนี้คนรวยไปนั่งแยกในชั้น private box ส่วนคนจนเลิกไปดูเบสบอลแล้วเพราะจ่ายค่าตั๋วไม่ไหว เราต้องสร้างพื้นที่ส่วนกลาง สนามกีฬา ห้องสมุด ขนส่งสาธารณะ สวนสาธารณะ ที่ทำให้คนทุกหมู่เหล่าได้มาเจอกัน</li>\n</ul>The post <a href=\"https://markpeak.net/michael-sandel-the-decline-of-centre-left/\">Michael Sandel: The Decline of Centre-Left</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"19808e39bac61edf19391bb2a3fa1469d592a35387f7011a5582d11036c756bc","category":"Thai"}
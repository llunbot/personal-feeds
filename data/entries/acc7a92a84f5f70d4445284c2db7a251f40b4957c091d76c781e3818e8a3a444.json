{"title":"ผู้สร้างปลั๊กอิน WPGraphQL ประกาศย้ายงานจาก WP Engine ข้ามไปอยู่กับ Automattic","link":"https://www.blognone.com/node/142439","date":1728357242000,"content":"<div><div><div><p><a href=\"https://www.blognone.com/node/142389\">สงครามโลก WordPress ระหว่าง Automattic และ WP Engine</a> ยังร้อนแรงต่อเนื่อง และยิ่งร้อนแรงขึ้นไปอีกเมื่อ Jason Bahl ผู้พัฒนา<a href=\"https://www.wpgraphql.com/\">ปลั๊กอิน WPGraphQL</a> (ใช้แปลงข้อมูลจาก WordPress เป็นฟอร์แมต <a href=\"https://www.blognone.com/topics/graphql\">GraphQL</a> ที่นิยมใช้ในโลกโซเชียล) ประกาศย้ายค่ายจาก WP Engine มาทำงานกับ Automattic โดยตรง</p>\n<p>Jason Bahl มีตำแหน่งเป็น Principal Software Engineer ของ WP Engine เขาทำงานกับบริษัทมานาน 3 ปีครึ่ง เขาประกาศว่ารับข้อเสนอจาก Automattic ให้ย้ายมาทำงานด้วย โดยเขายังจะทำงานพัฒนา WPGraphQL เช่นเดิม และจะย้าย WPGraphQL มาเป็น<a href=\"https://wordpress.org/plugins/wp-graphql/\">ปลั๊กอินอย่างเป็นทางการ (canonical plugin) บน WordPress.org</a> ด้วย</p>\n<p>Bahl บอกว่าเขาสนุกกับการทำงานที่ WP Engine และบริษัทก็ดูแลเขาอย่างดีในฐานะพนักงาน แต่เขาพบว่า WP Engine สนใจโลกโอเพนซอร์สน้อยลงเรื่อยๆ ซึ่งขัดแย้งกับแนวทางของเขาที่เชื่อในโอเพนซอร์ส เวลาของเขาต้องใช้ไปกับโครงการภายใน แทนที่จะเป็น WPGraphQL และเขากับเพื่อนร่วมงานส่วนหนึ่งก็พยายามเสนอให้ WP Engine กลับมาสนใจโลกโอเพนซอร์สมากขึ้น แต่ก็ไม่เป็นผล ซึ่งเพื่อนร่วมงานหลายคนก็ได้ลาออกจาก WP Engine กันไปแล้ว</p>\n<p>เขาบอกว่า Automattic มีชื่อเสียงเรื่องโอเพนซอร์สมายาวนาน ทำให้เขาคิดว่าเป็นบ้านที่ดีกว่าสำหรับ WPGraphQL และจะช่วยให้ปลั๊กอินพัฒนาต่อไปได้เร็วขึ้นด้วย</p>\n<p>Bahl บอกว่าส่วนตัวแล้วเขาไม่ได้เห็นด้วยกับ Matt Mullenweg ผู้ก่อตั้ง WordPress ในทุกเรื่อง เช่น ไม่เห็นด้วยกับ<a href=\"https://www.blognone.com/node/142218\">การบล็อคไม่ให้ลูกค้า WP Engine เข้าถึง WordPress.org อย่างกะทันหันเกินไป</a> แต่ Matt เองก็รับฟังคนที่ไม่เห็นด้วยกับตัวเอง ซึ่ง Bahl มองว่าเป็นเรื่องปกติที่คนเราไม่มีทางเห็นตรงกันทุกเรื่องอยู่แล้ว</p>\n<p>ที่มา - <a href=\"https://www.wpgraphql.com/2024/10/07/wpgraphql-becomes-a-canonical-plugin-my-move-to-automattic\">WPGraphQL</a></p>\n<p><img alt=\"No Description\" src=\"https://www.blognone.com/sites/default/files/externals/5ca78d76c0f80ceaecfc33d627fe5a03.png\" /></p>\n</div></div></div><div><div>Topics: </div><div><div><a href=\"/topics/wordpress\">WordPress</a></div><div><a href=\"/topics/automattic\">Automattic</a></div><div><a href=\"/topics/open-source\">Open Source</a></div><div><a href=\"/topics/graphql\">GraphQL</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"acc7a92a84f5f70d4445284c2db7a251f40b4957c091d76c781e3818e8a3a444","category":"Thai"}
{"title":"แก้ปัญหาลูกค้านึกว่ามิจฉาชีพ AIS โชว์แพลตฟอร์ม CPaaS โชว์เบอร์โทรเข้าเป็นเบอร์บริษัท โทรกลับหาพนักงานได้โดยตรง","link":"https://www.blognone.com/node/136595","date":1699274580000,"content":"<div><div><div><p>ที่งาน AIS Business Digital Future 2024 วันนี้ AIS โชว์บริการระดับองค์กรหลายอย่างโดยเน้นธุรกิจการผลิต, ลอจิสติก, อสังหาริมทรัพย์และการค้าปลีก โดยบริการตัวหนึ่งที่ออกมาโชว์ในงานนี้ คือ Communications Platform-as-a-Service (CPaaS) แพลตฟอร์มที่เปิดให้องค์กรเข้าไปคอนฟิกบริการโทรศัพท์และ SMS ได้อย่างละเอียด</p>\n<p>แนวทางการใช้งานที่ AIS โชว์สำหรับ CPaaS คือการใช้งานของพนักงานขนส่ง ที่สามารถเปิดให้พนักงานโทรหาลูกค้าได้โดยไม่ต้องรู้หมายเลขโทรศัพท์ ขณะที่ตัวลูกค้าเองจะเห็นหมายเลขโทรเข้าเป็นหมายเลขของบริษัทโดยตรง ลดอัตราการกดสายทิ้งเพราะนึกว่าเป็นมิจฉาชีพ ที่สำคัญคือบริการ CPaaS รองรับการโทรกลับ ในกรณีที่ลูกค้ารับสายไม่ทันก็สามารถโทรกลับเข้าเบอร์โทรศัพท์แล้วระบบจะส่งสายกลับไปยังพนักงานโดยตรงทันที</p>\n<p>CPaaS มี API ให้ใช้งานได้อย่างอิสระ องค์กรสามารถคุยกับลูกค้าผ่านปุ่มโทรในแอป จากนั้นสามารถส่งต่อไปยังพนักงานผ่านช่องทางต่างๆ ที่รองรับ รวมถึงสามารถเชื่อมต่อกับระบบต่างๆ ในองค์กรได้ เช่น การคิวรีระบบ CRM ว่าลูกค้าที่โทรเข้ามามีพนักงานคนใดดูแลอยู่เพื่อจะโอนสายได้ทันที หรือหากไม่ต้องการพัฒนาแอปผ่าน API เองก็มีแพลตฟอร์ม Low-Code แบบ drag-and-drop ให้ใช้งาน</p>\n<p>ที่มา - งาน AIS Business Digital Future 2024</p>\n<p><img alt=\"No Description\" src=\"https://www.blognone.com/sites/default/files/externals/85e2ad67974cb96a7515778a52d7376e.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/eb30063be3e039aab85fc14547a375aa.jpg\" /></p>\n</div></div></div><div><div>Topics: </div><div><div><a href=\"/topics/ais-business\">AIS Business</a></div><div><a href=\"/topics/ais\">AIS</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bf5d586031e06cf9ed0016542f3614fe08e66415e0a6a3c281c928426446863d","category":"Thai"}
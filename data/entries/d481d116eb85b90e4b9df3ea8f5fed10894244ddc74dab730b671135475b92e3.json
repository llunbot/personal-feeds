{"title":"Yandex ระบุถูก DDoS ยิง 22 ล้านครั้งต่อวินาที รุนแรงที่สุดในประวัติศาสตร์","link":"https://www.blognone.com/node/124678","date":1631249722000,"content":"<div><div><div><p>Yandex ผู้ให้บริการเว็บค้นหาที่ได้รับความนิยมในรัสเซียแถลงว่าช่วงเดือนสิงหาคมและกันยายนที่ผ่านมาบริษัทถูกโจมตีแบบ DDoS หนักขึ้นเรื่อยๆ จนกระทั่งสูงสุดเมื่อวันที่ 5 กันยายนที่ผ่านมา นับได้ถึง 21.8 ล้านครั้งต่อวินาที นับเป็นการโจมตีที่รุนแรงที่สุดในประวัติศาสตร์</p>\n<p>เมื่อเดือนสิงหาคมที่ผ่านมา <a href=\"https://www.blognone.com/node/124346\">Cloudflare เคยรายงานถึงการโจมตี DDoS ครั้งใหญ่ที่สุด 17.2 ล้านครั้งต่อวินาที</a> การโจมตี Yandex ครั้งนี้จึงนับว่ารุนแรงขึ้น 27% ภายในเวลาไม่ถึงเดือนเท่านั้น</p>\n<p>การโจมตีแบบ DDoS นับเป็นการโจมตีที่ป้องกันได้ยาก และเสียทรัพยากรจำนวนมากเพื่อรับมือ โดยคนร้ายมักอาศัยคอมพิวเตอร์ทั่วโลกที่มีช่องโหว่แล้วส่งคำสั่งให้ยิงทราฟิกไปยังเป้าหมายในเวลาเดียวกัน ทำให้แบนด์วิดท์และซีพียูของเซิร์ฟเวอร์เหยื่อไม่สามารถรับมือทราฟิกไหว จนให้บริการผู้ใช้งานจริงไม่ได้</p>\n<p>ที่มา - <a href=\"https://finance.yahoo.com/news/russias-yandex-says-repelled-biggest-104639227.html\">Yahoo! Finance</a></p>\n<p><img src=\"https://www.blognone.com/sites/default/files/externals/1c2f095b54c66ba4d34ffb0e9a44b51a.jpg\" /></p>\n<p>ภาพสำนักงานใหญ่ Yandex ในกรุงมอสโควเมื่อปี 2019 โดย  <a href=\"https://commons.wikimedia.org/wiki/File:Yandex_main_office.jpg\">WikiFido</a></p>\n</div></div></div><div><div>Topics: </div><div><div><a href=\"/topics/yandex\">Yandex</a></div><div><a href=\"/topics/ddos\">DDoS</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d481d116eb85b90e4b9df3ea8f5fed10894244ddc74dab730b671135475b92e3","category":"Thai"}
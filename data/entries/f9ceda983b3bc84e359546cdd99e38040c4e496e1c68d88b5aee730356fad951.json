{"title":"NVIDIA รายงานผลประกอบการไตรมาส ทำสถิติสูงสุดอีกครั้ง รายได้โต 262%","link":"https://www.blognone.com/node/139910","date":1716415574000,"content":"<div><div><div><p>NVIDIA รายงานผลประกอบการประจำไตรมาสที่ 1 ตามปีการเงินบริษัท 2025 สิ้นสุดเดือนเมษายน รายได้รวมทำสถิติสูงสุดอีกไตรมาสที่ 26,044 ล้านดอลลาร์ เพิ่มขึ้น 18% เมื่อเทียบกับ<a href=\"https://www.blognone.com/node/138326\">ไตรมาสก่อนหน้านี้</a> และเพิ่มขึ้น 262% เมื่อเทียบกับ<a href=\"https://www.blognone.com/node/134000\">ไตรมาสเดียวกันในปีก่อน</a> มีกำไรสุทธิตามบัญชี GAAP ที่ 14,881 ล้านดอลลาร์</p>\n<p>รายได้ของ NVIDIA มากกว่า 80% ในไตรมาสนี้มาจากกลุ่มธุรกิจ Data Center โดยมีรายได้ 22,563 ล้านดอลลาร์ ส่วน Gaming มีรายได้ 2,647 ล้านดอลลาร์</p>\n<p>Jensen Huang ซีอีโอและผู้ก่อตั้ง NVIDIA กล่าวว่าการปฏิวัติอุตสาหกรรมครั้งใหม่ได้เริ่มต้นแล้ว ทั้งบริษัทและหลายประเทศได้ร่วมมือกับ NVIDIA เพื่อเปลี่ยนผ่านศูนย์ข้อมูลหลายล้านล้านดอลลาร์ในรูปแบบเดิม เร่งไปสู่ศูนย์ข้อมูลแบบใหม่ที่เรียกว่า AI Factories เพื่อรองรับการผลิตปัญญาประดิษฐ์ เพราะช่วยให้ประสิทธิภาพการจัดการต้นทุนดีขึ้น รวมถึงสร้างโอกาสของรายได้ใหม่ ๆ</p>\n<p><img alt=\"No Description\" src=\"https://www.blognone.com/sites/default/files/externals/5ef817ae276d93d54199ee3f73c1606c.jpeg\" /></p>\n<p>ซีเอฟโอ Colette Kress กล่าวว่ารายได้กลุ่ม Data Center ที่เติบโต 427% ส่วนใหญ่มาจากการส่งมอบจีพียูตระกูล Hopper ซึ่งรวมทั้งจีพียู H100 นอกจากนี้ยังให้ข้อมูลช่วงแถลงผลประกอบการว่าไฮไลท์สำคัญในไตรมาสคือ Llama 3 ของ Meta ที่เปิดตัว ใช้จีพียู H100 ถึง 24,000 ตัว ส่วนภาพรวมของรายได้ Data Center นั้น ประมาณ 40% กลาง ๆ มาจากกลุ่มบริษัทผู้ให้บริการคลาวด์รายใหญ่</p>\n<p>NVIDIA ให้ข้อมูลว่าไตรมาสที่ผ่านมาได้ซื้อหุ้นบริษัทคืนมูลค่า 7,740 ล้านดอลลาร์ และประกาศแผนสำหรับนักลงทุนในหุ้นบริษัทได้แก่ การแตกหุ้นบริษัท 10 ต่อ 1 (stock split) มีผลหลังวันที่ 7 มิถุนายนนี้ และเพิ่มเงินปันผลจาก 0.04 ดอลลาร์ต่อหุ้น เป็น 0.10 ดอลลาร์ต่อหุ้น หรือคิดเป็น 0.01 ดอลลาร์ต่อหุ้น หลังการแตกหุ้น</p>\n<p>ราคาหุ้น NVIDIA ปรับตัวเพิ่มขึ้นมากกว่า 6% หลังรายงานผลประกอบการ และมีราคาหุ้นสูงกว่า 1,000 ดอลลาร์ เป็นครั้งแรก</p>\n<p>ที่มา: <a href=\"https://nvidianews.nvidia.com/news/nvidia-announces-financial-results-for-first-quarter-fiscal-2025\">NVIDIA</a> และ <a href=\"https://www.cnbc.com/2024/05/22/nvidia-nvda-earnings-report-q1-2025-.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/a9b6c0e04e6a22a2545539aa8b77349e.png\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f9ceda983b3bc84e359546cdd99e38040c4e496e1c68d88b5aee730356fad951","category":"Thai"}
{"title":"Sundar Pichai อธิบาย การรวมทีม Google Brain และ DeepMind เป็นธรรมชาติของกูเกิล","link":"https://www.blognone.com/node/133827","date":1684021708000,"content":"<div><div><div><p>Sundar Pichai ซีอีโอของกูเกิลให้สัมภาษณ์กับ The Verge หลังงาน Google I/O 2023 เน้นประเด็นเรื่อง AI</p>\n<p>ข้อมูลสำคัญในบทสัมภาษณ์คือเขาอธิบายเรื่อง<a href=\"https://www.blognone.com/node/133503\">การรวมทีม Google Brain กับ DeepMind เข้าเป็น Google DeepMind</a> ว่าเป็นสิ่งที่เกิดขึ้นโดยธรรมชาติของกูเกิลอยู่แล้ว เขายกตัวอย่างว่าก่อนหน้านี้ <a href=\"https://www.blognone.com/node/118987\">กูเกิลมีทีมเพลงสองทีมคือ YouTube Music และ Google Play Music ที่สุดท้ายยุบรวมกัน</a></p>\n<p>Pichai บอกว่ากูเกิลโชคดีที่มีทีมวิจัย AI ที่ดีที่สุดระดับ Top 3 ของโลกอยู่ถึง 2 ทีม และหากไปดูงานวิจัยด้าน AI ชิ้นสำคัญๆ ก็เป็นผลงานของสองทีมนี้เสียเยอะ แต่เมื่อโมเดลของ AI มีขนาดใหญ่ขึ้น ซับซ้อนขึ้น ต้องการทรัพยากรมากขึ้น การรวมทีมจึงเป็นสิ่งจำเป็น และทั้งสองทีมต่างตระหนักเรื่องนี้</p>\n<p><img alt=\"No Description\" src=\"https://www.blognone.com/sites/default/files/externals/a3f0efa17ce74d4a2fc2f2e757b99ec5.jpg\" /></p>\n<p>เขาบอกว่า <a href=\"https://www.blognone.com/node/133795\">Google Brain กับ DeepMind ร่วมกันพัฒนาโมเดล Gemini ตัวใหม่</a>อยู่ก่อนแล้ว การรวมทีมเข้าด้วยกันจึงเกิดขึ้นโดยธรรมชาติ ทิศทางใหม่ของ Google DeepMind จะเน้นการพัฒนาผลิตภัณฑ์ใช้งานจริงมากกว่างานวิจัยเหมือนในอดีต มีทรัพยากรด้านการทดสอบและความปลอดภัยของ AI มากขึ้น</p>\n<p>ในแง่โครงสร้างการบริหารทีม Jeff Dean หัวหน้า Google Brain มีความเป็นวิศวกร นักวิจัยสูงมาก จึงอยากทำงานเป็นหัวหน้านักวิทยาศาสตร์ (chief scientist) มากกว่า ส่วน Demis Hassabis ซีอีโอ DeepMind เป็นนักสร้างระบบ AI มาตั้งแต่ต้น เขาจึงเหมาะกับการเป็นผู้บริหารทีมใหม่ที่รวมกันแล้ว</p>\n<p>Pichai ยังบอกว่าเขาเตรียมความพร้อมเรื่อง AI มานานกว่าสิบปี ดังจะเห็นได้จากการตั้งทีม Google Brain, การซื้อกิจการ DeepMind, การดึงตัว <a href=\"https://www.blognone.com/node/133656\">Geoff Hinton ผู้บุกเบิกวงการ AI มาทำงานด้วยตั้งแต่ปี 2013</a>, การสร้างชิป TPU เพื่อเร่งการประมวลผล AI ดังนั้นช่วงเวลาแห่ง AI จึงเป็นสิ่งที่เขาคาดหวังให้เกิดมานานแล้ว เขาตอบคำถามเรื่องการคุกคามของ OpenAI ว่ากูเกิลไม่ได้ต้องการเป็น \"คนแรก\" สิ่งสำคัญกว่าคือใช้เวลาทำมันให้ดีมากพอ (we took some time to get it right)</p>\n<p>ที่มา - <a href=\"https://www.theverge.com/2023/5/12/23720731/google-io-2023-exclusive-sundar-pichai-search-generative-experience-ai-microsoft-bing-chatgpt\">The Verge</a></p>\n</div></div></div><div><div>Topics: </div><div><div><a href=\"/topics/deepmind\">DeepMind</a></div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/sundar-pichai\">Sundar Pichai</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2c9370aaa92d24296643ed85986e78e84e22165a64b42be70bf6baa34ad5bda2","category":"Thai"}
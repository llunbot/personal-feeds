{"title":"[ลือ] CorePC โครงการปฏิรูปแกน Windows ให้เล็กลง แยกพาร์ทิชัน OS ขาดจากผู้ใช้","link":"https://www.blognone.com/node/133204","date":1680056200000,"content":"<div><div><div><p>เว็บไซต์ Windows Central ได้ข้อมูลภายในของไมโครซอฟท์เรื่องโครงการ CorePC ที่ต้องการยกเครื่องแกนของ Windows ให้ทันสมัยกว่าเดิม แข่งขันกับระบบปฏิบัติการยุคใหม่อย่าง ChromeOS ได้ดีขึ้น</p>\n<p>ไมโครซอฟท์พยายามปรับปรุง Windows มาหลายครั้งแล้ว เช่น <a href=\"https://www.blognone.com/node/110073\">Windows Core OS ในปี 2019</a> และ <a href=\"https://www.blognone.com/node/122746\">Windows 10X ที่เลิกทำในปี 2021</a> ไอเดียของโครงการเหล่านี้เหมือนกันทั้งหมดคือ นำแกนของ OS มาถอดฟีเจอร์เก่าๆ ออกให้เบาขึ้น ติดตั้งอัพเดตง่ายขึ้น ปลอดภัยกว่าเดิม และรองรับเฉพาะแอพใหม่ๆ ยุค UWP เท่านั้น</p>\n<p>โครงการ CorePC รอบนี้ยังมีเป้าหมายแบบเดิมคือทำให้ตัวแกน OS เล็กลง และไมโครซอฟท์สามารถคัสตอมเวอร์ชันของ OS แยกตามระดับฟีเจอร์ได้</p>\n<p><img alt=\"No Description\" src=\"https://www.blognone.com/sites/default/files/externals/cc813bfd0682a09a2211d297b86afd02.png\" /></p>\n<p><em>ไอเดียของ Windows 10X ที่ยังสืบต่อมายุค CorePC</em></p>\n<p>เป้าหมายสำคัญของ CorePC รอบนี้คือ state separation หรือการแยกส่วนของ OS เป็นอีกพาร์ทิชัน ลักษณะเดียวกับ OS สมัยใหม่อย่าง Android/iOS ทำให้การอัพเดตง่ายขึ้น เพราะไม่ต้องยุ่งกับข้อมูลของผู้ใช้ และปลอดภัยขึ้นเพราะผู้ใช้เข้าไปยุ่งกับพาร์ทิชันของ OS ไม่ได้</p>\n<p>ถ้าเทียบ Windows Core OS ใช้แนวทางสร้าง Windows ขึ้นมาใหม่ให้ทันสมัย รองรับเฉพาะแอพยุคใหม่ (ซึ่งล้มเหลว) คราวนี้ CorePC ใช้แนวทางถอดชิ้นส่วนของ Windows เดิมให้เป็นโมดูล ปรับแต่งได้มากขึ้น โดยยังคงรองรับแอพยุคเก่าอยู่</p>\n<p>แหล่งข่าวของ Windows Central บอกว่าไมโครซอฟท์ต้องการออก OS ที่เล็ก เร็ว รันได้เฉพาะ Edge, เว็บแอพ, แอพจาก Android และ Office เพื่อมาแข่งกับ ChromeOS ในตลาดพีซีเพื่อการศึกษา ตอนนี้ OS รุ่นทดสอบภายในลดขนาดลงได้ 60-75% จาก <a href=\"https://www.blognone.com/node/125756\">Windows 11 SE เวอร์ชันเพื่อการศึกษา</a></p>\n<p>แต่ไมโครซอฟท์ยังจะออก OS เวอร์ชันที่มีฟีเจอร์เทียบเท่า Windows ในปัจจุบัน โดยใช้แกนของ CorePC ที่อัพเดตได้ง่ายกว่า แล้วรองรับแอพเก่าๆ ผ่าน compatibility layer ชื่อว่า Neon ด้วย</p>\n<p>ตอนนี้ยังไม่ชัดเจนนักว่า CorePC จะพัฒนาเสร็จเมื่อไร แต่ไมโครซอฟท์มีแผนจะออก Windows เวอร์ชันใหม่โค้ดเนม Hudson Valley (ที่เราเรียกกันว่า Windows 12) ในปีหน้า 2024</p>\n<p>ที่มา - <a href=\"https://www.windowscentral.com/software-apps/windows-11/microsoft-windows-corepc-modern-platform-hudson-valley-2024\">Windows Central</a></p>\n</div></div></div><div><div>Topics: </div><div><div><a href=\"/topics/windows\">Windows</a></div><div><a href=\"/topics/microsoft\">Microsoft</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cbd888586dd3419de3a71c7ab57d578b77a8b52dc054671f48e32d2fe19fcf3e","category":"Thai"}
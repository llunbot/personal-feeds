{"title":"Epic Online Services เปิดบริการ Crossplay ข้ามแพลตฟอร์มให้นักพัฒนาเกมรายอื่นใช้งาน","link":"https://www.blognone.com/node/135314","date":1692228218000,"content":"<div><div><div><p>นอกจากเอนจินเกมแล้ว Epic Games ยังมีบริการสำหรับนักพัฒนาเกมชื่อ <a href=\"https://dev.epicgames.com/en-US/services\">Epic Online Services</a> <a href=\"https://www.blognone.com/node/106972\">ที่พัฒนาต่อมาจากระบบออนไลน์ของเกม Fortine</a> รองรับฟีเจอร์ด้านออนไลน์หลากหลายชนิด เช่น matchmaking, achievements, voice chat, leaderboard, anti-cheat บนแพลตฟอร์มหลากหลาย และไม่จำเป็นต้องใช้เอนจิน Unreal ก็ได้ ตัวอย่างเกมดังที่ใช้ระบบของ Epic คือ Hades, Among Us, Football Manager</p>\n<p>ล่าสุด Epic Online Services ประกาศเพิ่มฟีเจอร์ crossplay ข้ามแพลตฟอร์ม จากเดิมที่รองรับเฉพาะเกมพีซี ตอนนี้รองรับเกมบน Xbox, PlayStation, Nintendo Switch แล้ว เท่ากับว่าเกมมัลติแพลตฟอร์มที่อยากมีระบบ crossplay แต่ไม่มีทรัพยากรทำเอง สามารถเข้ามาใช้ปลั๊กอิน SDK ของ Epic จัดการให้ได้เลย</p>\n<p>Epic บอกว่าความต้องการของผู้เล่น crossplay มีมากขึ้นเรื่อยๆ จึงเป็นภาระที่เพิ่มขึ้นของนักพัฒนา เพราะต้องมาไล่ตามซัพพอร์ตให้ครบทุกแพลตฟอร์ม แต่ Epic มีประสบการณ์โชกโชนจากการให้บริการเกมดังๆ ผู้เล่นมหาศาลอย่าง Fortnite, <a href=\"https://www.blognone.com/node/109517\">Rocket League</a>, <a href=\"https://www.blognone.com/node/121488\">Fall Guys</a> (สองเกมหลังซื้อกิจการมา) จึงรู้ดีว่าต้องทำอย่างไร และเปิดระบบเหล่านี้มาให้นักพัฒนารายอื่นๆ ใช้งานด้วย</p>\n<p><img alt=\"No Description\" src=\"https://www.blognone.com/sites/default/files/externals/030833ef8be3ba1d6aa74bf35e31287b.png\" /></p>\n<p>ที่มา - <a href=\"https://dev.epicgames.com/en-US/news/epic-online-services-expands-free-crossplay-overlay-from-pc-to-consoles\">Epic Games</a></p>\n</div></div></div><div><div>Topics: </div><div><div><a href=\"/topics/epic-games\">Epic Games</a></div><div><a href=\"/topics/games\">Games</a></div><div><a href=\"/topics/development\">Development</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dfde8b73d5c68b8a9c29133ef35c0d0ac59b7d70d53fe726588d2f287149327a","category":"Thai"}
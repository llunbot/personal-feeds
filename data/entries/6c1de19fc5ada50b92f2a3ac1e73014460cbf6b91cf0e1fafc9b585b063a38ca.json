{"title":"StarCoder2 ชุด LLM สำหรับการสร้างโค้ด โดย ServiceNow, Hugging Face และ NVIDIA","link":"https://www.blognone.com/node/138466","date":1709199130000,"content":"<div><div><div><p>ServiceNow, Hugging Face และ NVIDIA เปิดตัว <strong>StarCoder2</strong> ชุดโมเดลภาษาขนาดใหญ่ (LLM) ที่เปิดให้ใช้งานได้ฟรี (open-access) สำหรับงานเขียนโค้ด ซึ่งมีจุดเด่นคือประสิทธิภาพการทำงาน ความโปร่งใสของ AI และช่วยในการจัดการต้นทุน</p>\n<p>StarCoder2 เป็นโครงการของชุมชน BigCode ที่ให้การสนับสนุนโดย ServiceNow และ Hugging Face โมเดลถูกเทรนบนภาษาเขียนโปรแกรม 619 ภาษา ออกแบบมาให้สามารถทำงานร่วมกับแอพพลิเคชันภายในองค์กร สำหรับงานต่าง ๆ เช่น ช่วยสร้างซอร์สโค้ด, สร้างเวิร์กโฟลว์, เขียนสรุปเนื้อหา และอื่น ๆ องค์กรสามารถนำไปใช้งาน โดยอาศัยการปรับแต่งด้วยทรัพยากรที่ไม่ต้องสูงมาก</p>\n<p>StarCoder2 มีโมเดลให้ใช้งาน 3 ขนาด ตัวแรกเป็นโมเดลขนาด 3 พันล้านพารามิเตอร์ ซึ่งเทรนด้วยเฟรมเวิร์ก Fast LLM ของ ServiceNow, โมเดล 7 พันล้านพารามิเตอร์ เทรนด้วยเฟรมเวิร์ก nanotron ของ Hugging Face และโมเดลใหญ่ที่สุด 15 พันล้านพารามิเตอร์ สร้างจาก NVIDIA NeMo และเทรนบนทรัพยากรคลาวด์ของ NVIDIA</p>\n<p>ชุดข้อมูลของ StarCoder2 เป็นการปรับปรุงจากรุ่นก่อนหน้า โดยสามารถเข้าใจภาษาแบบ low-resource เช่น COBOL ตลอดจนทำงานส่วนคณิตศาสตร์ได้ด้วย</p>\n<p>StarCoder2 เปิดให้ใช้งานได้ภายใต้ไลเซนส์ของ BigCode Open RAIL-M ไม่มีการคิดค่าธรรมเนียมในการใช้งาน <a href=\"https://github.com/bigcode-project/starcoder2/\">ดูรายละเอียดเพิ่มเติมได้ที่ GitHub ของโครงการ</a></p>\n<p>ที่มา: <a href=\"https://www.businesswire.com/news/home/20240228134150/en/\">ServiceNow</a></p>\n<p><img alt=\"No Description\" src=\"https://www.blognone.com/sites/default/files/externals/34838f188c51e7ba6b4bbada10408b98.jpeg\" /></p>\n</div></div></div><div><div>Topics: </div><div><div><a href=\"/topics/hugging-face\">Hugging Face</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/nvidia\">NVIDIA</a></div><div><a href=\"/topics/servicenow\">ServiceNow</a></div><div><a href=\"/topics/llm\">LLM</a></div><div><a href=\"/topics/programming\">Programming</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6c1de19fc5ada50b92f2a3ac1e73014460cbf6b91cf0e1fafc9b585b063a38ca","category":"Thai"}
{"title":"Elon Musk ไม่สนใจ! แม้ทีมภายในของ Tesla วิเคราะห์ว่า Cybercab อาจขายไม่ได้","link":"https://www.blognone.com/node/145928","date":1744976366000,"content":"<div><div><div><p><a href=\"https://www.blognone.com/node/142515\">Cybercab</a> รถ Tesla ไร้คนขับสองประตูที่ Elon Musk เคยวาดฝันว่า นี่คือยานยนต์แห่งอนาคต ยุคของแท็กซี่ไร้คนขับที่ในเมืองจะเต็มไปด้วยรถไซเบอร์จิ๋วของ Tesla ผู้คนจะเรียกใช้ตอนไหนก็ได้ ไม่ต้องมีรถเป็นของตัวเอง แถมเจ้าขอรถยังทำรายได้แบบไม่ต้องขับเองด้วย Tesla เพียงแค่ขอหักส่วนแบ่งจากทุก ๆ การใช้งานนิดหน่อย</p>\n<p>แต่ ... มันอาจกลายเป็นเดิมพันครั้งใหญ่ ที่เสี่ยงที่สุด และถึงขั้นเป็นความผิดพลาดครั้งใหญ่ที่สุดของ Elon Musk ก็ได้</p>\n<p>หลังรายงานของ The Information และแหล่งข่าวอื่น ๆ บอกว่า ทีมงานภายใน Tesla ไม่ค่อยมั่นใจในโปรเจกต์นี้ตั้งแต่แรกอยู่แล้ว และพอลองคำนวณตัวเลขต้นทุนออกมา พบว่ามันไม่ได้สวยงามอย่างที่คิด</p>\n<p><strong>ตลาดเล็กเกินไป ไม่คุ้มทุน</strong></p>\n<p>ปัญหาหลักคือ ตลาดเล็กเกินไป โดยเฉพาะสำหรับรถสไตล์นี้ แม้แต่ในสหรัฐฯ ซึ่งเป็นบ้านเกิดของ Tesla เอง เมื่อตัวเลขคาดการณ์บอกว่า ความต้องการรถไร้คนขับน่าจะไม่เกินปีละหนึ่งล้านคัน เพราะหลายคนยังอยากได้รถที่ขับเองได้ มีพวงมาลัย มีที่เก็บของ หรือใช้กับครอบครัวได้จริง ๆ</p>\n<p>ส่วนตลาดต่างประเทศยิ่งไม่ต้องพูดถึง เยอรมันกับจีนไม่น่าจะอนุมัติรถแบบนี้ได้ง่าย ๆ ส่วนอินเดียกับละตินอเมริกาก็ไม่น่าจะมีกำลังซื้อพอสำหรับรถยนต์ไร้คนขับราคาแพง</p>\n<p>ทีมงานภายใน Tesla จึงสรุปว่า Cybercab อาจไม่คุ้มทุน และแทบไม่มีทางไปถึงฝันของ Musk ได้เลย</p>\n<p><strong>ยกเลิก Tesla รุ่นถูก - ล้มดีล Uber</strong></p>\n<p>แม้ทีม Tesla แทบจะงัดทุกอย่างออกมาเพื่อพิสูจน์ว่า Cybercab ไม่น่าเวิร์ค แต่สิ่งที่เกิดขึ้นคือ Musk กลับตัดสินใจยกเลิกแผนผลิต Model 2 หรือ Tesla รุ่นราคาถูกที่คนรอคอยกันมานาน ซึ่งน่าจะขายได้เป็นล้าน ๆ คันทั่วโลก ตามที่ทีมบริหารและนักวิเคราะห์มอง เพราะมีตลาดชัดเจน ซึ่งจะช่วยให้ Tesla ตีตลาดล่างได้แบบเต็มตัว</p>\n<p>ด้าน Musk กลับไม่สน เขามองว่ารถ EV ธรรมดา มันไม่ตื่นเต้นพอ เขาเลือกจะเทหมดหน้าตักกับโปรเจกต์ Cybercab แทน บอกว่านี่คือ \"ช่วงเวลาแบบ ChatGPT\" ของ Tesla ถ้าพูดง่าย ๆ ก็คือ จุดเปลี่ยนที่ AI จะเข้ามาเปลี่ยนทุกอย่างในพริบตา</p>\n<p>แต่ปัญหาคือ ทั้งแฟน ๆ และนักลงทุนก็ยังไม่ค่อยเชื่อ เห็นได้จากงาน We, Robot ที่จัดในฮอลลีวูด ทุกคนคิดว่าจะได้เห็นรถรุ่นถูกเปิดตัว แต่กลับเจอ Cybercab สีทองแวววาว, รถ Robovan สุดประหลาด, และหุ่นยนต์ Optimus ที่ยังขยับแขนแทบไม่ได้ ทำให้<a href=\"https://www.blognone.com/node/142529\">หุ้น Tesla ตกทันที 8%</a> ในวันต่อมา</p>\n<p>นอกจากนี้ Musk ยังล้มดีลกับ <a href=\"https://www.blognone.com/node/142686\">Uber</a> ที่เคยเสนอจะพัฒนาระบบเรียกรถให้กับ Cybercab ซึ่งน่าจะช่วยให้การเปิดตัวรวดเร็วขึ้นมาก แต่ Musk ปฏิเสธ เพราะไม่อยากแบ่งรายได้กับ Uber</p>\n<p>ทำให้ตอนนี้ Tesla ต้องแข่งกับ Uber, Lyft, และ Waymo ที่มีระบบแท็กซี่ไร้คนขับใช้งานจริงแล้วในหลายเมือง ถึงแม้ Tesla กำลังจะเปิดให้บริการในออสติน แต่ไม่มีประสบการณ์ด้านนี้เลย แถมไม่มีความได้เปรียบเรื่องเทคโนโลยีแบบชัดเจน ไหนจะปัญหาเรื่องภาษีนำเข้า และความท้าทายในการผลิตอีก</p>\n<p><strong>ทุ่มหมดตัวกับโอกาสที่ถูกทิ้งไว้ข้างหลัง</strong></p>\n<p>Rohan Patel อดีตผู้บริหารออกมาให้ข้อมูลว่า Musk ได้รับคำเตือนจากหลายฝ่ายแล้วว่าตลาดยังไม่พร้อม เทคโนโลยีก็ยังไม่สมบูรณ์ ความต้องการยังไม่เกิดจริง แต่ Musk ก็ยังดันทุรังเดินหน้าต่อ</p>\n<p>เขาเชื่อว่ารถยนต์จะไม่ใช่อนาคตของ Tesla อีกต่อไป กลับมองว่าธุรกิจหลักในอนาคตจะเป็น AI และหุ่นยนต์ โดยเฉพาะ Optimus ที่เขาเชื่อว่าสามารถขายได้ปีละ 100 ล้านตัว หรือมากกว่ารถทั่วโลกสองเท่า และทำกำไรให้ Tesla ได้ปีละล้านล้านดอลลาร์ฯ มันคือ Musk เวอร์ชันคลาสสิก</p>\n<p>นักวิเคราะห์มองว่า Musk ได้ทิ้งโอกาสทองไป หลัง Tesla รุ่นราคาถูกไม่มีวี่แววจะมา ในขณะที่จีนกำลังส่ง EV ราคาถูกออกสู่ตลาดโลกแบบรวดเร็ว ทีมบริหาร Tesla ลาออกกันเป็นแถว อัตรากำไรก็เริ่มหด และธุรกิจหลักของบริษัทรถยนต์ไฟฟ้า กลับถูกบดบังด้วยความฝันที่เสี่ยง และยังไม่ใกล้ความจริง</p>\n<p>นี่ไม่ใช่ครั้งแรกที่คนสงสัยในตัว Elon Musk เขาเคยพลิกเกมได้มาหลายรอบ ตั้งแต่จรวด รถยนต์ ไปจนถึง AI แต่ Cybercab ครั้งนี้ มันต่างออกไป ตลาดยังไม่พร้อม ผลิตภัณฑ์ก็เฉพาะกลุ่ม แผนงานก็ยังไม่ชัดเจน</p>\n<p>ซึ่งถ้ามันเวิร์ก นี่จะเป็นอีกหนึ่งในตำนานเห็นไหมล่ะ ของ Musk แต่ถ้ามันพัง Tesla อาจต้องมองย้อนกลับมาดูโอกาสที่หลุดมือไป กับอนาคตที่อาจสร้างขึ้นจากความหวัง มากกว่าความเป็นจริง</p>\n<p>ที่มา: <a href=\"https://www.theverge.com/tesla/649964/the-tesla-cybercab-is-likely-to-be-a-sales-dud-according-to-tesla\">The Verge</a>, <a href=\"https://futurism.com/tesla-analysis-robotaxi-musk\">Futurism</a>, <a href=\"https://fortune.com/2025/04/17/elon-musk-reportedly-staked-tesla-future-on-robotaxis-against-advice-of-senior-management-team/\">Fortune</a>, <a href=\"https://www.teslarati.com/tesla-efficiency-revealed-interview-executives/\">Teslarati</a>, และ <a href=\"https://sherwood.news/tech/elon-musk-ignored-internal-tesla-analysis-that-found-robotaxis-might-never/\">Sherwood News</a></p>\n<p><img alt=\"alt=&quot;Musk&quot;\" src=\"https://www.blognone.com/sites/default/files/externals/3bbb83f52e7a9a7d38b077216549448f.jpeg\" /></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/tesla\">Tesla</a></div><div><a href=\"/topics/robotaxi\">Robotaxi</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d70df8dd56cf48c719fec28d9f01079ec02f6deef6eda97474b940cd4b9cab7b","category":"Thai"}
{"title":"อดีตผู้จัดการผลิตภัณฑ์แฉ Facebook ส่งเสริมให้มี Hate Speech เพราะไม่อยากให้ Engagement ตก","link":"https://www.blognone.com/node/125084","date":1633344168000,"content":"<div><div><div><p>ดราม่าสดๆ ร้อนๆ จาก Facebook มาอีกแล้ว โดย Frances Haugen อดีตผู้จัดการผลิตภัณฑ์ใน Facebook ทำงานมาได้สองปีและเพิ่งลาออกมาเมื่อเดือนพฤษภาคมที่ผ่านมา ออกมาแฉ Facebook ในรายการข่าว 60 Minutes เปิดเผยทั้งหน้าและชื่อ</p>\n<p>Haugen ระบุว่า Facebook รู้อยู่เต็มอกว่าแพลตฟอร์มสร้างปัญหาในสังคม ทั้งข้อความแสดงความเกลียดชัง ส่งผลกระทบต่อสุขภาพจิตในเด็ก แต่ Facebook ไม่ยอมจัดการเรื่องนี้อย่างเต็มที่ เพราะเกรงว่ายอด Engagement จะหดตัว หรือเลือกผลประโยชน์มากกว่าความปลอดภัยในการใช้งาน</p>\n<p>เอกสารภายใน Facebook ฉบับหนึ่งที่ Haugen ปล่อยออกมาระบุว่า \"เราประเมินว่าเราอาจดำเนินการเพียง 3-5% ของข้อความเกลียดชังและ 0.6% ของ V&amp;I (Violence and Incitement หรือความรุนแรงและการยั่วยุ) แม้ว่ามันจะทำหน้าที่ได้ดีที่สุดในโลกก็ตาม (despite being the best in the world at it) เอกสารอีกฉบับ มีถ้อยคำที่ตรงไปตรงมามากๆ อย่าง “เรามีหลักฐานจากแหล่งต่างๆ ว่าคำพูดแสดงความเกลียดชัง คำพูดทางการเมืองที่แตกแยก และข้อมูลที่ไม่ถูกต้องบน Facebook และแอปอื่นในเครือมีผลกระทบต่อสังคมทั่วโลก\"</p>\n<p><img src=\"https://www.blognone.com/sites/default/files/externals/8ef5609e71f524889395dbd4c063a8e6.png\" /><br />\nภาพ Frances Haugen ออกมาแฉ Facebook ในรายการ <a href=\"https://www.youtube.com/watch?v=_Lx5VmAdZSI\">60 Minutes</a></p>\n<p>Haugen บอกว่าต้นตอของปัญหาเริ่มในปี 2018 ที่ Facebook เริ่มใช้อัลกอริทึมแบบใหม่ เร่ิมที่จะควบคุมการมองเห็นเนื้อหาบนแพลตฟอร์ม เพิ่มการมีส่วนร่วมหรือ Engagement ซึ่งบริษัทพบว่าการมีส่วนร่วมที่ดีที่สุดคือการปลูกฝังความกลัวและความเกลียดชังในกลุ่มผู้ใช้งาน</p>\n<p>Haugen กล่าวว่าเธอเริ่มตื่นตระหนกกับสิ่งที่เห็นใน Facebook พบว่าบริษัทให้ความสำคัญกับผลประโยชน์ของตนเองเป็นอันดับแรก แทนที่จะคำนึงถึงผลประโยชน์ของสาธารณชน เธอได้คัดลอกงานวิจัยภายใน และส่งเอกสารหลายฉบับให้ The Wall Street Journal ส่วนหนึ่งในเอกสารเผยให้เห็นว่า จริงๆ แล้ว Facebook รู้ดีทุกอย่างทั้งผลกระทบจาก Instagram ที่มีต่อสภาพจิตวัยรุ่น, <a href=\"https://www.blognone.com/node/124765\">ระบบ VIP ที่คนดังบางรายไม่ต้องเข้าระบบกลั่นกรองเนื้อหา</a> เธอยังบอกด้วยว่าได้ยื่นเรื่องร้องเรียนไปยัง SEC กล่าวหาว่า Facebook หลอกลวงนักลงทุน ให้ข้อมูลที่ไม่ตรงกับการกระทำภายในของบริษัท และยังได้ร่วมพูดคุยกับวุฒิสมชิกสหรัฐหลายราย เพื่อหารือว่าในทางกฎหมายจะสามารถทำอะไรกับเรื่องนี้ได้บ้าง</p>\n<p>ปัจจุบัน Facebook มีพนักงานกว่า 60,000 คน ด้วยขนาดองค์กรใหญ่ระดับนี้จึงทำให้มีเอกสารและเรื่องราวภายในเผยหลุดออกมามากขึ้นเรื่อยๆ เพราะเป็นไปไม่ได้ที่ Facebook จะทำให้พนักงานกว่า 60,000 คนพึงพอใจกับบริษัททั้งหมด โดยเฉพาะกับบริษัทที่เต็มไปด้วยปัญหาอย่าง Facebook</p>\n<p>Haugen อายุ 37 ปี เป็นชาวไอโอวา จบปริญญาตรีวิศวกรรมไฟฟ้าและคอมพิวเตอร์ที่ Olin College และได้รับปริญญาโทบริหารธุรกิจจาก Harvard เธอมีประสบการณ์ทำงานด้านอัลกอริทึมที่ Google, Pinterest และ Yelp จนมาร่วมงานกับ Facebook ในปี 2019 ดูแลส่วนงานด้านความถูกต้องของข้อมูล และการจารกรรมตามเว็บไซต์</p>\n<p>จากการเผยตัวตนของ Haugen เพื่อแฉ Facebook ทางหน่วยงาน Whistleblower Aid ที่สนับสนุนการออกมาเรียกร้องประเด็นต่างๆ สร้างแคมเปญระดมทุนเพื่อสนับสนุนเธอผ่านเว็บไซต์ <a href=\"https://www.gofundme.com/f/facebook-whistleblower\">GoFundMe</a> ด้วย</p>\n<p>ที่มา - <a href=\"https://www.nytimes.com/2021/10/03/technology/whistle-blower-facebook-frances-haugen.html\">The New York Times</a>, <a href=\"https://www.theverge.com/2021/10/3/22707860/facebook-whistleblower-leaked-documents-files-regulation\">The Verge</a>, <a href=\"https://www.wsj.com/articles/the-facebook-files-11631713039\">The Wall Street Journal</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/hate-speech\">Hate Speech</a></div><div><a href=\"/topics/mark-zuckerberg\">Mark Zuckerberg</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"05c355bca29efc4a6335a630659efd29aa73ba2077f0831223249d2c189336cc","category":"Thai"}
{"title":"หรือ VR จะไม่มีวันได้เกิด? เคยพูดถึง Metaverse ทั้งปี ตอนนี้เหมือนโดนคุมกำเนิด","link":"https://www.blognone.com/node/141572","date":1724321920000,"content":"<div><div><div><p>ถ้าจำกันได้ <strong>มีช่วงนึงที่ใคร ๆ ก็ท่องกันแต่คำว่า Metaverse</strong> (พอ ๆ กับที่ตอนนี้คนพูดคำว่า AI) หนึ่งในธุรกิจที่ได้อานิสงส์แรงไฮป์ก็คือ VR หรือ Virtual Reality ตอนนั้นหลายเจ้าปล่อยแว่น VR ออกมาให้พรึ่บ ส่วนฝั่งซอฟต์แวร์เองก็ไม่น้อยหน้า มีมาให้เราลองทั้งฝั่งโซเชียลมีเดีย เกม ความบันเทิง หรือแม้แต่ซอฟต์แวร์สำหรับทำงาน</p>\n<p>Kevin Roose คอลัมนิสต์สายเทคจาก The New York Times เคยอธิบายเอาไว้น่าสนใจว่า ในช่วงโควิด ยอดขายแว่น VR เติบโตขึ้นถึง 30% ใน 1 ปี แม้จะเป็นแกดเจ็ตราคาไม่ถูก แถมยอดใช้แอป VR ก็พุ่งขึ้นอีกด้วย ไตรมาสแรกปี 2020 รายได้จากกลุ่ม non-ad ของ Meta เติบโต 80% โดยหลัก ๆ มาจากยอดขาย Oculus Quest</p>\n<p>เรื่องนี้เข้าใจได้ไม่ยากเพราะในช่วงโควิด การล็อกดาวน์เป็นเหตุผลที่ชัดเจนว่าทำไมคนถึงอยากเข้าไปเจอคนอื่น ๆ บนโลกเสมือน แต่เมื่อโลกจริงกลับมาสู่ภาวะปกติแล้วก็เรียกได้ว่าวงการ VR <strong>กำลังจะเจอแบบทดสอบของจริง</strong></p>\n<p><img alt=\"alt=&quot;VR&quot;\" src=\"https://www.blognone.com/sites/default/files/externals/86c54fcc2acdbdf98c9fe439ef454b52.png\" /></p>\n<h3>จาก 'ไฮป์' ช่วงล็อกดาวน์ สู่ 'เฮ้อ!' เมื่อโควิดจบ</h3>\n<p>หนึ่งในมูฟสำคัญที่เราน่าจะจำได้คือการเปลี่ยนชื่อของ Facebook เป็น Meta และหันไปโฟกัสกับธุรกิจความจริงเสมือนที่ Meta เรียกว่า Reality Labs มากขึ้น (ทุกวันนี้ยังขาดทุน)</p>\n<p>แต่การที่หุ้น Meta ดิ่งหนัก ๆ อยู่ช่วงนึงน่าจะสะท้อนความเห็นนักลงทุนที่มองว่าธุรกิจ VR ยังไม่ได้อยู่ในกระแสหลัก ซึ่งทำให้ Meta ขาดทุนอยู่ร่ำไป ตอนนี้หุ้นขึ้นกลับมาเยอะก็เพราะรายได้จากโฆษณา แต่ฝั่ง VR ก็ยังขาดทุนอยู่ไตรมาสละ 3-4 พันล้านเหรียญ (มากกว่าแสนล้านบาท)</p>\n<p><img alt=\"alt=&quot;Meta&quot;\" src=\"https://www.blognone.com/sites/default/files/externals/fe14e2b6dcc31646d95d01b241979725.png\" /></p>\n<p>ตอนนี้ คนที่ซื้อแว่น VR <a href=\"https://www.coolest-gadgets.com/vr-headset-statistics#:~:text=As%20of%20the,once%2Dever%20(6%25).\">เกือบ 1 ใน 3 ใช้งานแค่อาทิตย์ละครั้ง</a> ส่วนอีกเกือบ 1 ใน 3 ใช้น้อยกว่าเดือนละครั้งด้วยซ้ำไป ในขณะที่วัน ๆ นึงเราหยิบโทรศัพท์มาเล่นกันเกือบ 150 ครั้ง</p>\n<h3>VR ธุรกิจติดหล่ม ไร้แววติดลม</h3>\n<p>หลุมลึกที่ VR กำลังติดอยู่มีอยู่หลายหลุมที่ขวางให้ตลาด VR ตีวงอยู่ในกรอบจำกัด เช่น</p>\n<p><strong>1. ฮาร์ดแวร์ยังเทอะทะ</strong> เหตุผลแรกน่าจะเป็นเรื่องที่หลายคนน่าจะนึกออกทันทีเวลาพูดถึงข้อเสียของแว่น VR คือมันใหญ่และค่อนข้างหนัก แว่น Meta Quest 3 มีขนาด 18.4<em>16</em>9.8 ซม. (ประมาณว่าเอาหนังสือ Sapiens มาหั่นครึ่งตามแนวยาว แต่หนากว่า) แถมหนักเกินครึ่งกิโลกรัม ส่วนแว่นรุ่นอื่นก็มีน้ำหนักไล่เลี่ยกัน</p>\n<p>จริง ๆ เวลาหลายคนใส่แว่นก็รู้สึกรำคาญอยู่แล้ว แล้วแว่น VR ก็ดันมีขนาดใหญ่กว่า หนักกว่า แถมต้องครอบตาแทบจะแนบสนิทไปกับหน้า แถมเวลาจะถอดเข้าถอดออกสลับไปทำอย่างอื่นแวบนึงก็ติดขัด ถือเป็นข้อจำกัดสำหรับไลฟ์สไตล์จริง ๆ ยิ่งถ้าเทียบกับสมาร์ตโฟนหรือสมาร์ตวอทช์</p>\n<p><img alt=\"alt=&quot;Quest 3&quot;\" src=\"https://www.blognone.com/sites/default/files/externals/88880d64433061bd934d3a88b2c88c64.png\" /></p>\n<p><strong>2. UX ไม่น่าประทับใจ</strong> ตรงนี้เป็นภาคต่อของข้อแรก และเป็นส่วนผสมที่ทำให้ใช้แว่น VR แล้วไม่สะดวกสบายอีกหนึ่งต่อ ผู้ใช้จำนวนมากบอกตรงกันว่าตนต้องเจออาการ<strong>เมา VR</strong> ไม่มากก็น้อย อาการนี้เกิดขึ้นเพราะจุดรวมสายตาและจุดโฟกัสไม่ตรงกันระหว่างระยะทางของวัตถุ 3D เสมือนจริงกับระยะโฟกัสที่วัตถุนั้นๆ</p>\n<p>Apple Vision Pro สามารถแก้ไขจุดนี้ได้ดีกว่าเจ้าอื่น ๆ โดย Apple Vision Pro สามารถทำได้ดีในการติดตามการเคลื่อนไหวของตา ทำให้มีอาการเมาน้อยกว่า แต่ก็ต้องแลกมาด้วยราคาหลักแสน</p>\n<p><strong>3. ยังไม่เจอต้นแบบที่ใช่</strong> แม้แต่ในวงการเกมที่เป็นหัวเรือของอุตสาหกรรม VR ก็ยังไม่เจอ use case ที่ใช่ คือนอกจากต้องซื้ออุปกรณ์แยกแล้ว ยังไม่มีเกมที่ตอบโจทย์ แม้จะเอาเกมฟอร์มยักษ์มาทำเป็นเวอร์ชัน VR ก็ยังไม่สามารถดันยอดได้ แถมบางเกมก็เข้าข่ายแป้กอีก (เช่น Assassin’s Creed Nexus VR) จนค่ายใหญ่ ๆ ยังต้องชะลอคันเร่งบนถนน VR</p>\n<p><img src=\"https://www.blognone.com/sites/default/files/externals/b92c9a17231b935aaefab87c706632d4.jpg\" alt=\"Assassin's Creed\" /></p>\n<p>นอกจากวงการเกม ซอฟต์แวร์ในแวดวงอื่น ๆ ก็ยังไม่ตอบโจทย์มากนัก เช่น <strong>การดูหนัง</strong>ก็อาจจะโอเคแต่ไม่ได้มีความจำเป็นต้องซื้อมาเพื่อดูโดยเฉพาะ <strong>การประชุมออนไลน์</strong> (เช่น Microsoft Mesh) ที่ลำบากในการทำงานแบบ Multitask เมื่อเทียบกับคอมที่เราคุ้นเคยกันอยู่แล้ว</p>\n<p><img src=\"https://www.blognone.com/sites/default/files/externals/606a004e101c52bbe80d145dea3c86c4.jpg\" alt=\"Microsoft Mesh\" /></p>\n<p>จะเห็นว่าในหลายวงการเรายังไม่เจอ use case ที่ว้าว พูดง่าย ๆ คือการใช้งานออกมาแย่หรืออาจจะดีก็ได้ แต่ยังไม่<strong>ดีพอ</strong>ให้จ่ายเพิ่มเพราะไม่ได้มี value added ใหม่ ๆ ที่คุ้มราคาพอ</p>\n<h3>VR ยังงมหาที่ทางของตัวเองไม่เจอ</h3>\n<p>ดูเหมือนคำว่า VR ยังเป็นตลาดที่มีความ Niche คือกระจุกตัวในคนบางกลุ่ม หรือถูกใช้งานแบบแคบ ๆ ไม่สามารถขยายไปสู่คนทั่วไปเพื่อใช้งานโดยทั่วไปได้มากเท่าที่ควร</p>\n<p>ตัวเลขนี้คือเหตุผลที่ทำให้คนหันมาซื้อ VR</p>\n<ul>\n<li>เล่นเกม 72%</li>\n<li>ดูหนัง 42%</li>\n<li>ท่องเว็บไซต์ 29%</li>\n<li>ฟังเพลงและเสพศิลป์ 22%</li>\n</ul>\n<p>ข้อมูลจาก Greenlights Insights ตรงนี้ทำให้เห็นว่าการเล่นเกมคือสาเหตุหลักที่ของการซื้อแว่น VR ทิ้งห่างสาเหตุอื่นพอสมควร</p>\n<p>และแม้แต่ในอุตสาหกรรมเกมที่เป็นตัวความหวังของ VR ก็ดูเหมือนจะหวังอะไรได้ยากด้วยซ้ำ <strong>ถ้าก่อนหน้านี้ VR อยู่ในยุคทอง ตอนนี้เราก็คงอยู่ในยุคมืด</strong> ใครที่เคยลงทุน ตอนนี้ถอนทัพออกไปไม่น้อย แม้แต่เกมฟอร์มยักษ์เองก็ยังขยับตัวลำบาก จนมีข่าวร้าย ๆ ออกมาครั้งแล้วครั้งเล่า</p>\n<p>Horizon Worlds แพลตฟอร์มเมตาเวิร์สของ Meta เองก็ไปได้ไม่สวยเท่าที่ควร เพราะโดนผู้ใช้โจมตีเรื่องรูปลักษณ์อยู่ตลอด เคยมียอดผู้ใช้งานต่อเดือนน้อยจนต้อง<a href=\"https://www.blognone.com/node/130946\">ปรับเป้า</a> นอกจากนี้ ยังมีคนวิจารณ์อีกด้วยว่าเป็นแพลตฟอร์มที่ธรรมชาติขัดกับความเป็นโซเชียลมีเดียคือมีค่าแรกเข้า (แว่น VR) สูงจนคนไม่อยากเข้าร่วม จนล่าสุด เตรียม<a href=\"https://www.blognone.com/node/135773\">เปิดให้ใช้งานบนเว็บและมือถือ</a> ซึ่งแม้อาจจะช่วยเพิ่มยอด แต่ก็ไปขัดการขายแว่น VR ของตัวเอง</p>\n<p><img src=\"https://www.blognone.com/sites/default/files/externals/4815da845ed809e161b92fd4b02d5ea7.jpg\" alt=\"Horizon Worlds\" /></p>\n<p>VR ในอุตสาหกรรมสตรีมมิงก็ดูจะขลุกขลักไม่แพ้กัน Greg Peters ซีอีโอร่วมของ Netflix เคยออกมาพูดเองว่ายังไม่ทำแอปสำหรับ <a href=\"https://www.blognone.com/topics/apple-vision-pro\">Vision Pro</a> โดยเฉพาะเพราะตลาดเล็กเกินไปและไม่คาบเกี่ยวกับกลุ่มลูกค้า 270 ล้านคน ของ Netflix เท่าไหร่นัก</p>\n<p>ตอนนี้เราจะเห็นปัญหาว่า แม้กระทั่งในอุตสาหกรรมความหวังอย่างเกม ธุรกิจ VR ยังคลำหาตลาดหรือที่ทางของตัวเองไม่พบ แม้แต่เกมฟอร์มยักษ์ก็ยังเป๋เมื่อเข้าสู่โลกเสมือน แถมตลาดก็ยังมีขนาดเล็ก เพราะนอกจากจะไม่สะดวกและเข้าถึงได้ยาก (เพราะต้องซื้อแว่นที่ยังแพง) แล้วก็ยังมีแพลตฟอร์มที่ดีมาให้ใช้งานไม่มากพอ ตลาดจึงยังจำกัดอยู่ในกลุ่มคนเล่นเกม (และมีใจรักพอจะจ่าย) เป็นหลัก</p>\n<h3>กรณี Use Case ชัดก็ยังไม่รอด</h3>\n<p>ถ้าไม่นับเรื่องความบันเทิง use case ที่ดูเร็วๆ น่าจะพอมีประโยชน์คือฝั่งองค์กรและอาชีพเฉพาะทาง เช่น ในสาย Healthcare อย่างการจำลองกายวิภาค การจำลองการผ่าตัด การฝึกกระบวนการทางการแพทย์ ช่วยพัฒนาองค์ความรู้ได้มากขึ้นผ่านโลกเสมือน เพราะช่วยให้เข้าถึงการฝึกฝนได้เพิ่มขึ้นด้วยต้นทุนที่ต่ำลง</p>\n<p>หรืออาจจะเป็นสายวิศวกร ช่างซ่อมบำรุง หรือออกแบบ ที่สามารถใช้โลกเสมือนจำลองของจริงขึ้นมา โดยตลาดนี้มีคนบุกเบิกคือ Microsoft ที่ลุยทำแว่น Hololens โดยไปเล่นกับโลก VR+AR (Mixed Reality) อย่างจริงจังก่อนใครเพื่อน แต่สุดท้าย ถึงแม้จะออกแว่นมาถึง 2 รุ่น ก็ไปไม่รอดเช่นกัน</p>\n<h3>Vicious Cycle ของธุรกิจ VR</h3>\n<p>ทั้งความไม่สะดวกสบาย ประสบการณ์ที่ไม่ดี และขาด use case ที่ใช่ ทำให้ตลาดจำกัดวงลงมา และพอตลาดเล็กเกินไป บริษัทก็ขาดแรงจูงใจจะลงทุนต่อ</p>\n<p>ทำให้เกิดผลภัณฑ์ออกมาน้อยและขาดคุณภาพ แล้วก็วนกลับไปทำให้ตลาดมีขนาดเล็กอีก เกิดเป็นวงจรอันแสนเลวร้าย (Vicious Cycle) ที่กดดันอุตสาหกรรมโดยรวม</p>\n<p>และตอนนี้มีตัวอย่างให้เห็นจริง ๆ ว่าหลายบริษัทเริ่มล่าถอย เช่น</p>\n<ul>\n<li>PSVR2 ยอดขายร่วงทุกไตรมาส จนล่าสุด Sony <a href=\"https://www.blognone.com/node/138483\">ไม่สนใจจะทำเกมเอ็กซ์คลูซีฟให้แล้ว</a></li>\n<li>เกม GTA: San Andreas เวอร์ชัน VR สำหรับแว่น Quest <a href=\"https://www.blognone.com/node/141481\">ถูกหยุดพัฒนา</a>ไม่มีกำหนด</li>\n<li>Ubisoft บอกว่า<a href=\"https://www.blognone.com/node/138125\">ยังไม่ทำเกม VR เพิ่ม</a> ยอดขายเกม Assassin’s Creed Nexus VR ไม่ดีพอ</li>\n<li>Microsoft <a href=\"https://www.blognone.com/node/132592\">เลย์ออฟ</a>พนักงาน 10,000 คน ทีม HoloLens โดนหนัก</li>\n</ul>\n<p><img src=\"https://www.blognone.com/sites/default/files/externals/1769b78eff9829814798c42d75a03b50.jpeg\" alt=\"GTA\" /></p>\n<p><strong>กระทั่งคนที่คลั่งไคล้ใน Metaverse ที่สุดอย่าง Meta</strong> ที่อุตส่าห์เปลี่ยนชื่อตาม ก็ยังมีลือมาว่าได้<a href=\"https://www.blognone.com/node/141002\">หั่นงบ</a>ทีม Reality Labs ลง 1 ใน 5 เลื่อนไทม์ไลน์การปล่อยแว่น Quest รุ่นใหม่ออกไป แถมยังปิดสตูดิโอผลิตเกม VR ที่เพิ่งซื้อมา 4 ปี</p>\n<h3>อนาคตของธุรกิจ VR</h3>\n<p>สุดท้ายแล้วทางออกของธุรกิจนี้อาจจะคล้าย ๆ กับที่ GWI เทียบเอาไว้ว่า <strong>ถ้า VR อยากจะแมส อาจจะต้องทำให้ได้เหมือนสมาร์ตวอทช์</strong></p>\n<p>เดิมทีสมาร์ตวอทช์เคยเป็นเติบโตภายในวงของนาฬิกาออกกำลังกายภายใต้การนำของแบรนด์หัวขบวนอย่าง Garmin เป็น use case ที่แข็งแกร่งสำหรับนาฬิกาเพื่อสุขภาพของคนออกกำลังกาย</p>\n<p>แต่ใน 2015 ทาง Apple ได้สร้างโปรดักส์ที่ตอบโจทย์ตลาดทั่วไปได้มากขึ้น คือไม่จำเป็นต้องเป็นสายออกกำลังกายจ๋า ขอแค่อยากใช้งานเพื่อการเคลื่อนไหวหรือออกกำลังกายเบา ๆ ติดตามข้อมูลหรือรับคำแนะนำด้านสุขภาพ</p>\n<p>โดยนาฬิกายังพ่วงการทำงานร่วมกับอุปกรณ์อื่นและใช้งานแอปอื่นได้บางส่วน ตอบโจทย์ไลฟ์สไตล์ที่กว้างขึ้น ทำให้นาฬิกาอัจฉริยะเคลื่อนเข้าสู่ตลาดกระแสหลักได้มากขึ้น เพราะเจอ use case ที่แข็งแกร่งและตอบโจทย์คนทั่วไป</p>\n<p>แม้ธุรกิจ VR จะยังงมทางของตัวเองไม่เจอ แม้แต่คนที่ use case ชัด ๆ ก็ยังอยู่ลำบาก แต่ก็ปฏิเสธไม่ได้เช่นกันว่าการมอบ Immersive Experience ให้กับผู้ใช้ไม่ว่าอย่างไรก็มีข้อดีของมัน เพียงแค่ปัจจุบันเรายังไม่เจอ use case ที่ใช่สำหรับตลาดระดับแมส</p>\n<p><img alt=\"alt=&quot;Greg Peters&quot;\" src=\"https://www.blognone.com/sites/default/files/externals/95c74322ae5fa27f63b4c16677386db5.png\" /></p>\n<p>Greg Peters ซีอีโอร่วมของ Netflix บอกว่าแม้ตอนนี้จะยังไม่ได้ทำแอปให้ Apple Vision Pro เพราะตลาดเล็กไป <strong>แต่ก็พูดคุยกับ Apple อยู่เสมอเพื่อมองหาอะไรใหม่ ๆ เกี่ยวกับ Vision Pro</strong></p>\n<p>ประตูบานนี้ไม่ได้ปิดตาย เพียงแต่ยังไม่ได้แง้มออกกว้าง ๆ เท่านั้นเอง</p>\n<p>อ้างอิง: <a href=\"https://www.fortunebusinessinsights.com/industry-reports/virtual-reality-vr-in-healthcare-market-101679\">Fortune Business insights</a>, <a href=\"https://99firms.com/blog/virtual-reality-statistics\">99firms</a>, <a href=\"https://www.inverse.com/gaming/playstation-psvr-2-console-vr\">Inverse</a>, <a href=\"https://fortune.com/2024/06/04/microsoft-apple-meta-mixed-reality-headsets-hololens-restructuring-layoffs\">Fortune</a>, <a href=\"https://blog.gwi.com/trends/future-of-vr\">GWI</a>, <a href=\"https://www.nytimes.com/2020/04/30/technology/virtual-reality.html\">NY Times</a>, <a href=\"https://www.techradar.com/computing/virtual-reality-augmented-reality/netflix-says-the-apple-vision-pro-is-way-too-niche-for-it-to-make-an-app-for-the-headset\">Tech Radar</a></p>\n</div></div></div><div><div>Topics: </div><div><div><a href=\"/topics/virtual-reality\">Virtual Reality</a></div><div><a href=\"/topics/meta\">Meta</a></div><div><a href=\"/topics/apple\">Apple</a></div><div><a href=\"/topics/microsoft\">Microsoft</a></div><div><a href=\"/topics/sony\">Sony</a></div><div><a href=\"/topics/depth\">In-Depth</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"81ccafc8c93f204058c25c718a0b7ef5fe99e61a631021b2df67b90625a5e007","category":"Thai"}
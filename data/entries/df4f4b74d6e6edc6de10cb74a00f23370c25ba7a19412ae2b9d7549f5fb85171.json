{"title":"Apple ปรับปรุงการคิดค่าธรรมเนียมนักพัฒนาในยุโรปอีกครั้ง เพื่อให้เป็นไปตามกฎหมาย DMA","link":"https://www.blognone.com/node/141329","date":1723164302000,"content":"<div><div><div><p>แอปเปิลแจ้งนักพัฒนาในภูมิภาคยุโรป เรื่องการเปลี่ยนกฎการพัฒนาแอป หลังจากคณะกรรมการธิการยุโรป<a href=\"https://www.blognone.com/node/140553\">กล่าวโทษ</a> ว่าแอปเปิลอาจละเมิดกฎหมาย DMA เนื่องจากไม่ได้ให้อิสระแก่นักพัฒนามากพอ ตามแนวทางของกฎหมายนี้ โดยประเด็นสำคัญคือการแทรกลิงก์ในแอป เพื่อออกไปยังเว็บภายนอก สำหรับการจ่ายเงินและให้ข้อเสนอที่ราคาถูกกว่าการจ่ายผ่านระบบ In-App ที่แอปเปิลจำกัดเงื่อนไขไว้ก่อนหน้านี้</p>\n<p>ในกฎของการพัฒนาแอปที่แอปเปิลแก้ไข ระบุว่าแอปสามารถแทรกลิงก์ออกไปภายนอกได้ อนุญาตแม้แต่การลิงก์ออกไปวิธีจ่ายเงินช่องทางอื่นที่ราคาถูกกว่า ลิงก์สามารถแทรกพารามิเตอร์ได้ โดยห้ามเฉพาะพารามิเตอร์เพื่อการโฆษณาหรือแทร็กประวัติผู้ใช้งาน ลิงก์นี้สามารถเปิดผ่านเว็บวิวในแอปได้ด้วย (เดิมต้องไปเบราว์เซอร์ภายนอก)</p>\n<p>ข้อกำหนดใหม่นี้ยังอนุญาตให้นักพัฒนาที่ต้องการใช้ประโยชน์ดังกล่าว ไม่จำเป็นต้องยอมรับเงื่อนไขใหม่ของ App Store ที่มีการจ่ายค่า <a href=\"https://www.blognone.com/node/139553\">Core Technology Fee</a> สามารถอยู่บนเงื่อนไขเดิมได้ต่อไป อย่างไรก็ตามแอปเปิลก็เพิ่มโครงสร้างค่าธรรมเนียมมาทดแทนไว้ด้วย รายละเอียดดังนี้</p>\n<p>กรณีพัฒนาแอปบน App Store ใช้ข้อตกลงใหม่ที่มีค่า Core Technology Fee จะมีค่าธรรมเนียมเพิ่มเติมคือ</p>\n<ul>\n<li><strong>Initial Acquisition Fee</strong> 5%</li>\n<li><strong>Store Services Fee</strong> 10% (คิด 5% หากเป็นนักพัฒนารายเล็กที่เข้าเงื่อนไข)</li>\n</ul>\n<p>กรณีพัฒนาแอปใช้ข้อตกลงเดิมกับ App Store มีค่าธรรมเนียมเพิ่มเช่นกันคือ</p>\n<ul>\n<li><strong>Initial Acquisition Fee</strong> 5%</li>\n<li><strong>Store Services Fee</strong> 20% (คิด 7% หากเป็นนักพัฒนารายเล็กที่เข้าเงื่อนไข)</li>\n</ul>\n<p>แอปเปิลบอกว่าทั้งสองกรณี นักพัฒนาจะมีค่าธรรมเนียมที่ต้องจ่ายลดลง ซึ่งขึ้นอยู่กับนักพัฒนาที่จะประเมินว่าเงื่อนไขไหนเหมาะสมมากกว่า</p>\n<p>ที่มา: <a href=\"https://9to5mac.com/2024/08/08/apple-app-store-eu-link-out-changes/\">9to5Mac</a></p>\n<p><img src=\"https://www.blognone.com/sites/default/files/externals/d59daae034059540b9158af97e68877c.jpg\" /></p>\n</div></div></div><div><div>Topics: </div><div><div><a href=\"/topics/app-store\">App Store</a></div><div><a href=\"/topics/apple\">Apple</a></div><div><a href=\"/topics/eu\">EU</a></div><div><a href=\"/topics/developer\">Developer</a></div><div><a href=\"/topics/europe\">Europe</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"df4f4b74d6e6edc6de10cb74a00f23370c25ba7a19412ae2b9d7549f5fb85171","category":"Thai"}
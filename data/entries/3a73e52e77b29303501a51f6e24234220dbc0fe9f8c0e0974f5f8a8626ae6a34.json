{"title":"สัญญาว่ามาต้องมา ผู้ซื้อเกม Redfall รุ่นพรีเมียม 100 ดอลลาร์ ยังไม่ได้ DLC ตามที่สัญญาไว้","link":"https://www.blognone.com/node/139581","date":1714835440000,"content":"<div><div><div><p><a href=\"https://www.blognone.com/node/132392\">Redfall เกมยิงแนวแวมไพร์ของค่าย Bethesda / Arkane</a> ไม่ประสบความสำเร็จทั้งในแง่ยอดขายและเสียงวิจารณ์ (<a href=\"https://opencritic.com/game/14768/redfall\">คะแนนรีวิวเฉลี่ย 57/100</a>) ทำให้ชื่อเสียงของค่ายมัวหมองลงไปบ้างเล็กน้อย แต่เกมลักษณะนี้มีอยู่ดาษดื่น และมักถูกลืมหายไปกับกาลเวลาอยู่แล้ว</p>\n<p>แต่ไม่ใช่สำหรับทุกคนเสมอไป เพราะ Redfall ในฐานะเกมจากค่ายใหญ่อย่าง Bethesda ตอนเปิดตัวเมื่อปี 2023 มีการออกแพ็กเกจพรีเมียม Bite Back Edition ในราคาแพงเป็นพิเศษ 100 ดอลลาร์ (เทียบกับราคาเกมเวอร์ชันปกติ 70 ดอลลาร์) โดยผู้ซื้อจะได้สกินและเครื่องแต่งกายพรีเมียม พร้อม Hero Pass หรือสิทธิในการเล่นฮีโร่เพิ่มอีก 2 ตัวที่จะอัพเดตเข้ามาในภายหลัง (เกมภาคหลักมีฮีโร่ 4 ตัว)</p>\n<p><img alt=\"No Description\" src=\"https://www.blognone.com/sites/default/files/externals/2cc72af1e79bd0a4601fbe70fc8218e2.jpeg\" /></p>\n<p>ปัญหาคือเกมวางขายมาครบ 1 ปีเรียบร้อยแล้ว (2 พฤษภาคม 2023) ข่าวคราวของ Hero Pass ที่สัญญาไว้กลับเงียบหายไป การสื่อสารเรื่องนี้ครั้งสุดท้ายเกิดขึ้นใน <a href=\"https://bethesda.net/en/article/4nc1REa10nWPOPybtSncRA/redfall-game-update-3-release-notes\">Patch Note เมื่อเดือนพฤศจิกายน 2023</a> ทำให้เกมเมอร์ที่จ่ายเงินซื้อไปแล้วเริ่มกระวนกระวายใจว่าจะถูกหักหลังหรือไม่ เพราะท่าทีของ Bethesda / Arkane ดูเหมือนไม่สนใจพัฒนา Redfall ต่อแล้ว และอาจลืมไปแล้วด้วยซ้ำว่ามีคำสัญญานี้อยู่</p>\n<p>Obvious เกมเมอร์รายหนึ่งที่ลงทุนซื้อ Bite Back Edition ให้สัมภาษณ์กับ Kotaku ว่าเขาเริ่มสิ้นหวังแล้วว่าจะได้ Hero Pass ตามที่สัญญาไว้ ส่วนเกมเมอร์อีกรายชื่อ rabbi921 บอกว่าหลักการทั่วไปคือ เราไม่ควรพรีออเดอร์เกมที่มีปัญหาเรื่องการเลื่อนวันวางขาย เขาเล่นเกมนี้บน Game Pass และอยากซื้อ DLC ด้วย แต่ค่ายเกมก็ควรโชว์ของให้เห็นก่อนว่า DLC หน้าตาเป็นอย่างไร</p>\n<p>ที่มา - <a href=\"https://kotaku.com/redfall-xbox-game-pass-bite-back-dlc-heroes-1851452472\">Kotaku</a></p>\n</div></div></div><div><div>Topics: </div><div><div><a href=\"/topics/redfall\">Redfall</a></div><div><a href=\"/topics/games\">Games</a></div><div><a href=\"/topics/bethesda\">Bethesda</a></div><div><a href=\"/topics/arkane-studios\">Arkane Studios</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3a73e52e77b29303501a51f6e24234220dbc0fe9f8c0e0974f5f8a8626ae6a34","category":"Thai"}
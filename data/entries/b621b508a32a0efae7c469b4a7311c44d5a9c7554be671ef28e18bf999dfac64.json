{"title":"Apple ลดค่าธรรมเนียมแอปในกลุ่มประเทศ EU - แต่เพิ่มค่าธรรมเนียมใหม่ มีผลกับแอปยอดนิยม","link":"https://www.blognone.com/node/137877","date":1706222960000,"content":"<div><div><div><p>แอปเปิลประกาศปรับโครงสร้างการคิดค่าธรรมเนียมแบบใหม่ มีผลกับแอป iOS สำหรับนักพัฒนาในกลุ่มประเทศ EU ตาม<a href=\"https://www.blognone.com/node/137876\">แนวทางใหม่ที่ปฏิบัติตามกฎหมาย DMA</a> ที่เปิดให้สามารถสร้างสโตร์แยกสำหรับการดาวน์โหลดแอป รวมทั้งเลือกจ่ายเงินผ่านช่องทางอื่นนอกจากของแอปเปิลได้</p>\n<p>โดยส่วนที่มีเปลี่ยนแปลงสำหรับแอปที่ใช้ช่องทาง App Store เหมือนเดิมมีดังนี้</p>\n<ul>\n<li>ลดค่าธรรมเนียมลงสำหรับ<a href=\"https://www.blognone.com/node/119672\">กลุ่ม Small Business</a> จาก 15% เหลือ 10%</li>\n<li>ลดค่าธรรมเนียมลงสำหรับกลุ่มนักพัฒนารายได้สูง จาก 30% เหลือ 17%</li>\n<li>คิดค่าธรรมเนียมเพิ่ม 3% สำหรับการเลือกใช้ช่องทางจ่ายเงินของแอปเปิล (Small Business จะเป็น 13%, แอปรายใหญ่ 20%)</li>\n</ul>\n<p>ไฮไลท์ของประกาศนี้คือเพิ่มค่าธรรมเนียมตัวใหม่ เรียกชื่อว่า <strong>Core Technology Fee</strong> โดยเก็บเงินจากนักพัฒนา หากแอปนั้นถูกดาวน์โหลดไม่ว่าจาก App Store ของแอปเปิล หรือสโตร์ภายนอกรวมกัน มากกว่า 1 ล้านครั้งในระยะเวลา 12 เดือน (นับเฉพาะการดาวน์โหลดใหม่ต่อบัญชี ดาวน์โหลดซ้ำไม่นับ) คิดค่าธรรมเนียมนี้ที่ 0.5 ยูโร ต่อการดาวน์โหลด ส่วนที่เกินจาก 1 ล้านครั้งแรก</p>\n<p>แอปเปิลบอกว่าค่าธรรมเนียมใหม่นี้ เพื่อสะท้อนคุณค่าของเครื่องมือและเทคโนโลยีต่าง ๆ ที่แอปเปิลพัฒนาขึ้นมา โดยจากการประเมิน มีนักพัฒนาน้อยกว่า 1% ที่จะได้รับผลกระทบจากค่า Core Technology Fee</p>\n<p>เงื่อนไขใหม่นี้จะมีผลตั้งแต่เดือนมีนาคมเป็นต้นไป เฉพาะในกลุ่มประเทศสหภาพยุโรป แต่นักพัฒนาก็สามารถเลือกอยู่กับโครงสร้างค่าธรรมเนียมแบบเดิม 15/30% ได้ ทั้งนี้แอปเปิลได้เพิ่ม<a href=\"https://developer.apple.com/support/fee-calculator-for-apps-in-the-eu/\">เครื่องมือคำนวณต้นทุน</a>สำหรับนักพัฒนาประกอบการพิจารณาด้วย</p>\n<p>ที่มา: <a href=\"https://9to5mac.com/2024/01/25/apple-announces-reduced-commission-structure-for-apps-europe/\">9to5Mac</a></p>\n<p><img alt=\"No Description\" src=\"https://www.blognone.com/sites/default/files/externals/c9e2bea3595d85eaea843710934a9fa0.jpg\" /></p>\n</div></div></div><div><div>Topics: </div><div><div><a href=\"/topics/app-store\">App Store</a></div><div><a href=\"/topics/apple\">Apple</a></div><div><a href=\"/topics/eu\">EU</a></div><div><a href=\"/topics/developer\">Developer</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b621b508a32a0efae7c469b4a7311c44d5a9c7554be671ef28e18bf999dfac64","category":"Thai"}
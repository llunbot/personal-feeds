{"title":"2U แพลตฟอร์มเรียนออนไลน์มหาวิทยาลัย มูลค่ากิจการลดจาก 5 พันล้านดอลลาร์ เหลือ 30 ล้านดอลลาร์","link":"https://www.blognone.com/node/139709","date":1715577170000,"content":"<div><div><div><p>The Wall Street Journal มีรายงานพิเศษเกี่ยวกับ <strong>2U</strong> แพลตฟอร์มจัดการคอร์สเรียนออนไลน์ โดยมีจุดขายคือมีหลักสูตรของคณะหรือสาขาจากมหาวิทยาลัยต่าง ๆ แบบเต็มหลักสูตร ได้รับปริญญา (Degree) มูลค่ากิจการเคยสูงถึง 5,000 ล้านดอลลาร์ แต่ปัจจุบันอยู่ที่ 30 ล้านดอลลาร์</p>\n<p>2U ก่อตั้งในปี 2008 เป็นสตาร์ทอัปสายเทคโนโลยีการศึกษาหรือ EdTech โดย Christopher Paucek ซึ่งเป็นซีอีโอในเวลานั้นและ John Katzman ซึ่งเคยทำงานที่ Princeton Review แผนธุรกิจของ 2U คือออกแบบ จัดหานักศึกษา และให้บริการคอร์สออนไลน์ของมหาวิทยาลัยชื่อดัง โดยมหาวิทยาลัยเข้ามาดูแลส่วนการคัดเลือกและใช้ทรัพยากรออนไลน์ได้ ส่วน 2U ได้ส่วนแบ่งเป็น 60% ของค่าเล่าเรียนตามตกลงในสัญญา</p>\n<p>University of Southern California เป็นมหาวิทยาลัยแรกที่เปิดหลักสูตรบน 2U คณะครุศาสตร์ และคณะสังคมสงเคราะห์ จากนั้น Georgetown University และ University of North Carolina at Chapel Hill จึงเปิดหลักสูตรบน 2U ด้วยเช่นกัน</p>\n<p><img alt=\"No Description\" src=\"https://www.blognone.com/sites/default/files/externals/6e802eb53d0baad4f462c26b7032372a.jpeg\" /></p>\n<p>2U ไอพีโอเข้าตลาดหุ้นแนสแดคในปี 2014 และราคาหุ้นก็ปรับขึ้นมาต่อเนื่อง แต่ก็มีอีกปัญหาที่ตามมา นั่นคือค่าเล่าเรียนหลักสูตรบน 2U จะมีราคาเท่ากับการเรียนที่มหาวิทยาลัยนั้น ซึ่งมีการปรับเพิ่มค่าเล่าเรียนสูงในช่วงที่ผ่านมา จนทำให้การสมัครเรียนลดลง ขณะเดียวกัน 2U ก็เพิ่มงบการตลาดประชาสัมพันธ์สูงมากเพื่อหานักศึกษา บางกรณีเกิดการฟ้องร้องเพราะนักศึกษามองว่าค่าใช้จ่ายจริงนั้นสูงกว่าที่โฆษณา</p>\n<p>ปี 2019 จำนวนการสมัครเรียนในหลักสูตรยอดนิยมเริ่มลดลงอย่างมีนัยสำคัญ พาร์ตเนอร์แพ็คเกจกู้ยืมเงินเพื่อการศึกษาก็เริ่มถอนตัว</p>\n<p>ปี 2020 2U เริ่มขยายสู่ตลาดลูกค้าองค์กร โดยซื้อกิจการ edX แพลตฟอร์มเรียนออนไลน์ของ MIT และมหาวิทยาลัย Harvard โดย<a href=\"https://www.blognone.com/node/123492\">ดีลเสร็จสิ้นในปี 2021</a> อย่างไรก็ตาม 2U เพิ่มความเสี่ยงด้านภาระการเงินด้วยการกู้เงิน 475 ล้านดอลลาร์ เพื่อซื้อกิจการ edX ที่มูลค่า 800 ล้านดอลลาร์ โดยเวลานั้นบริษัทยังไม่มีกำไร</p>\n<p>ยุคหลังโควิด ยิ่งสร้างความท้าทายให้กับ 2U เพราะมหาวิทยาลัยหลายแห่งพบว่าตนเองสามารถจัดระบบการเรียนการสอนออนไลน์ได้เองทั้งหมด โดยไม่ต้องพึ่งแพลตฟอร์มภายนอกแบบ 2U แล้ว ขณะเดียวกันหลักสูตรของ 2U ก็เริ่มไม่ตอบโจทย์ จากค่าเล่าเรียนที่สูง ขณะที่งานหลังจบการศึกษาให้ผลตอบแทนไม่ดี มหาวิทยาลัยหลายแห่งที่ใช้ 2U ตั้งแต่ก่อตั้ง เริ่มทยอยยกเลิกสัญญาใช้งานและยอมจ่ายค่าปรับ ทำให้ความน่าสนใจของ 2U ลดลงไปอีก</p>\n<p>ปลายปีที่แล้ว 2U ประสบปัญหาเลื่อนชำระหนี้ออกไปสองปี ซีอีโอและผู้ก่อตั้ง Paucek ก็ลาออก มูลค่ากิจการลดลงเหลือ 30 ล้านดอลลาร์ ซึ่งเข้าเกณฑ์ถูกถอนจากตลาดหุ้นแนสแดค ทั้งหมดจึงเพิ่มความเสี่ยงให้ 2U มากยิ่งขึ้นไปอีกจากนี้</p>\n<p>ที่มา: <a href=\"https://www.wsj.com/us-news/education/education-technology-2u-debt-e7218eeb\">The Wall Street Journal</a></p>\n<p><img alt=\"No Description\" src=\"https://www.blognone.com/sites/default/files/externals/0315fcd543ae9ed74b59b6c9eed1a7dc.jpeg\" /></p>\n</div></div></div><div><div>Topics: </div><div><div><a href=\"/topics/2u\">2U</a></div><div><a href=\"/topics/edtech\">EdTech</a></div><div><a href=\"/topics/education\">Education</a></div><div><a href=\"/topics/startup\">Startup</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b66e2746ceb979eec68cf22892cfc1c4cdc35db74577a88c337292e81eb5d4a8","category":"Thai"}
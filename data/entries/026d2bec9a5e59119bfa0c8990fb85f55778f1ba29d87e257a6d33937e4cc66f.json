{"title":"ศาลให้ Google คำนวณต้นทุนทั้งหมด หากต้องทำตามที่ Epic Games ร้องขอ เรื่องการเข้าถึงข้อมูล Play Store","link":"https://www.blognone.com/node/139967","date":1716651030000,"content":"<div><div><div><p>มีความคืบหน้าจากคดีที่ Epic Games <a href=\"https://www.blognone.com/node/137188\">ชนะ</a>การฟ้องกูเกิล <a href=\"https://www.blognone.com/node/136585\">เรื่องการผูกขาดระบบสโตร์</a>บน Android และศาลอยู่ในขั้นตอนการพิจารณาบทลงโทษ โดยเริ่มจากใน Epic เป็นฝ่ายเสนอสิ่งที่ต้องการให้กูเกิลทำ เพราะการฟ้องนี้ไม่มีการเรียกค่าเสียหาย ซึ่ง<a href=\"https://www.blognone.com/node/139213\">ข้อเสนอขอ Epic</a> นั้น ทำให้กูเกิลต้อง<a href=\"https://www.blognone.com/node/139920\">ออกมาตอบโต้</a>ว่ามากเกินไป และจะส่งผลเสียกับทุกฝ่าย</p>\n<p>โดยผู้พิพากษา James Donato ยังไม่สรุปคำสั่ง แต่บอกให้กูเกิลไปคำนวณต้นทุนทั้งแรงงานที่ต้องใช้ และต้นทุนด้านเศรษฐศาสตร์ที่เกี่ยวข้องทั้งหมด หากต้องปฏิบัติตามข้อเสนอขอ Epic ในหน้าที่ 7</p>\n<p>ข้อเสนอของ Epic ในหน้าดังกล่าว ร้องขอให้ (1) กูเกิลต้องเปิดให้สโตร์ภายนอกเข้าถึงข้อมูลแคตาลอกและไลบรารีของแอปทั้งหมดใน Play Store เป็นเวลา 6 ปี และ (2) กูเกิลต้องเปิดให้สามารถดาวน์โหลดสโตร์ภายนอกผ่าน Play Store ได้ เป็นเวลา 6 ปีเช่นกัน</p>\n<p>กูเกิลมีกำหนดส่งรายละเอียดทั้งหมดให้กับศาลภายในวันที่ 24 มิถุนายน หรือ 1 เดือนจากนี้ ก่อนที่ศาลจะออกคำสั่งต่อไป ซึ่งน่าสนใจว่าต้นทุนที่กูเกิลคำนวณและนำส่งต่อศาลนั้น จะถูก Epic ตั้งคำถามกลับถึงความถูกต้องหรือไม่ ก็ต้องติดตามดูต่อไป</p>\n<p>ที่มา: <a href=\"https://www.theverge.com/2024/5/24/24164454/epic-google-catalog-access-library-porting\">The Verge</a></p>\n<p><img src=\"https://www.blognone.com/sites/default/files/externals/58ffe179e1bf4a1f98806cf53195ec6a.jpg\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/epic-games\">Epic Games</a></div><div><a href=\"/topics/android\">Android</a></div><div><a href=\"/topics/lawsuits\">Lawsuits</a></div><div><a href=\"/topics/google-play\">Google Play</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"026d2bec9a5e59119bfa0c8990fb85f55778f1ba29d87e257a6d33937e4cc66f","category":"Thai"}
{"title":"[ไม่ยืนยัน] Meta มีแผนสร้างโครงข่ายเคเบิลใต้น้ำทั่วโลกใหม่ ความยาวกว่า 40,000 กิโลเมตร วงเงิน 3.4 แสนล้านบาท","link":"https://www.blognone.com/node/143397","date":1732941753000,"content":"<div><div><div><p>TechCrunch รายงานข้อมูลจากแหล่งข่าวที่ยืนยันได้บอกว่า Meta มีโครงการสร้างสายเคเบิลใต้น้ำใหม่ ความยาวรวมมากกว่า 40,000 กิโลเมตร ครอบคลุมการเชื่อมต่อกับพื้นที่ทั่วโลก มูลค่าโครงการมากกว่า 1 หมื่นล้านดอลลาร์ โดย Meta จะเป็นเจ้าของเคเบิลใต้น้ำโครงข่ายนี้เพียงรายเดียว จึงถือเป็นโครงการวางโครงสร้างพื้นฐานครั้งใหญ่มาก</p>\n<p>แหล่งข่าวบอกว่าโครงการนี้ยังอยู่ในขั้นเริ่มต้น ยังไม่ได้เริ่มดำเนินงานวางสายเคเบิล โดยบริษัทน่าจะประกาศรายละเอียดต่อสาธารณะอย่างเป็นทางการต้นปีหน้า ซึ่งมีทั้งรายละเอียดตำแหน่งการวางสาย จุดเชื่อมต่อ รวมทั้งอธิบายที่มาของโครงการนี้</p>\n<p>ก่อนหน้านี้มีผู้เชี่ยวชาญด้านเคเบิลใต้น้ำ Sunil Tagare <a href=\"https://www.linkedin.com/pulse/map-metas-w-cable-sunil-tagare-blanc/\">เปิดเผย</a>แผนการสร้างโครงข่ายเคเบิลใต้น้ำของ Meta ซึ่งเป็นการวางสายรูป W ซึ่งเขาประเมินว่าน่าจะใช้เวลา 5-10 ปี จึงวางสายครบทั้งหมด</p>\n<p>คาดว่าเหตุผลที่ Meta ต้องการสร้างโครงข่ายของตนเองมาจากหลายเหตุผล ปัจจุบันแพลตฟอร์มทั้งหมดของ Meta (Facebook, Instagram, WhatsApp) ใช้งานเครือข่ายอินเทอร์เน็ตทั่วโลก 10% ของทั้งหมด และเป็น 22% เมื่อเป็นเครือข่ายโทรศัพท์มือถือ การมีโครงข่ายอินเทอร์เน็ตขึ้นมาเองเพิ่มเติมย่อมรองรับความต้องการได้มากขึ้น โดยเฉพาะจากแนวโน้มการใช้งานปัญญาประดิษฐ์ที่น่าจะต้องการทรัพยากรอินเทอร์เน็ตสูงขึ้นตามมานั่นเอง</p>\n<p>ที่มา: <a href=\"https://techcrunch.com/2024/11/29/meta-plans-to-build-a-10b-subsea-cable-spanning-the-world-sources-say/\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/a3d38576e6018d20638a6aead2de25b9.jpeg\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/submarine-cable\">Submarine cable</a></div><div><a href=\"/topics/internet\">Internet</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"34ce9ad37eec4074ccee52a797e11f028e32089f22bbdb166c1b3d1e0492cfec","category":"Thai"}
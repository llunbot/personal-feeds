{"title":"[ลือ] Sony สั่งหยุดการผลิต PlayStation VR 2 ชั่วคราว หลังขายไม่ดีจนมีสินค้าค้างสต็อกเยอะ","link":"https://www.blognone.com/node/138754","date":1710746959000,"content":"<div><div><div><p>Sony Group Corp. สั่งหยุดการผลิต PlayStation VR 2 ชั่วคราวจนกว่าจะเคลียร์สินค้าที่ค้างอยู่ในสต็อกได้หมด ซึ่งแหล่งข่าวที่ไม่ประสงค์ออกนามของ Bloomberg บอกว่าก่อนหน้านี้ Sony สั่งผลิต PlayStation VR 2 ไปแล้วมากกว่า 2 ล้านเครื่อง แต่ยอดขายกลับไม่เข้าเป้า และลดลงเรื่อย ๆ จนเกิดภาวะสินค้าค้างสต็อก</p>\n<p>ข้อมูลจาก IDC ทำให้เห็นว่ายอดขายส่งของ PSVR2 มีจำนวนลดลงทุกไตรมาสตั้งแต่วางจำหน่าย และเมื่อเทียบกับยอดขายส่งของแว่น VR จาก Meta จะเห็นความต่างค่อนข้างมากเนื่องจากยอดขายส่งแว่น VR ของ Meta มีจำนวนสูงขึ้นทุกไตรมาสโดยเฉพาะช่วงไตรมาสที่ 4 ของปี 2023 มียอดขายส่งมากกว่า 1.3 ล้านชุด โดย IDC มองว่าตลาดของ VR จะโตขึ้น 31.5% ในช่วงปี 2023 ถึงปี 2028 เพราะการมาถึงของ Apple Vision Pro</p>\n<p>ปัญหาหลักน่าจะมาจากการที่ PSVR2 <a href=\"https://www.blognone.com/node/138483\">แม้ฮาร์ดแวร์จะดีแต่ไม่มีเกมเด่นให้เล่น และโซนี่ไม่ยอมทำเกมให้</a> หลังวางขายมา 1 ปีกว่า  มีเกมให้เล่นประมาณ 40 กว่าเกม แต่เกมเกือบทั้งหมดถูกพอร์ตมาจากแพลตฟอร์มอื่น มีเกม Exclusive ของตัวเองเพียง 3 เกม มี Horizon Call of the Mountain เพียงเกมเดียวที่เป็นเกม VR แท้ ๆ ส่วนอีก 2 เกมคือ Gran Turismo 7 และ Resident Evil 4 Remake เป็นแค่โหมด VR ของเกมปกติ ซึ่งล่าสุด Sony กำลังพัฒนาให้แว่น PSVR2 <a href=\"https://www.blognone.com/node/138346\">ใช้งานกับ PC ได้ภายในปีนี้</a></p>\n<p><img src=\"https://www.blognone.com/sites/default/files/externals/3708d8c525861e2c211537cef7221d88.jpeg\" /></p>\n<p>ที่มา - <a href=\"https://www.bloomberg.com/news/articles/2024-03-18/sony-hits-pause-on-psvr2-production-as-unsold-inventory-piles-up\">Bloomberg</a></p>\n</div></div></div><div><div>Topics: </div><div><div><a href=\"/topics/playstation-vr\">PlayStation VR</a></div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"30a4f20c458ee2a31a0fd91fbbf0c3052125f569af0ff92974312f035f16f5f5","category":"Thai"}
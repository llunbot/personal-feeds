{"title":"รวมรีวิว Super Mario RPG คะแนนเฉลี่ย 84/100 สื่อชี้เป็นเกมรีเมคที่ซื่อตรงต่อต้นฉบับ แต่เกมดูล้าสมัย","link":"https://www.blognone.com/node/136774","date":1700112848000,"content":"<div><div><div><p>Super Mario RPG เกมรีเมคจากเกม Super Mario RPG: Legend of the Seven Stars ที่เคยลงให้กับเครื่อง Super Famicom/Super Nintendo Entertainment เมื่อปี 1996 ได้ถูกรีวิวโดยบรรดาสื่อต่าง ๆ ในต่างประเทศแล้วได้คะแนนเฉลี่ยจาก Metacritic และ OpenCirtic ที่ 84/100 หลายสื่อมองว่าเป็นอีกหนึ่งเกมรีเมคที่มีจิตวิญญาณของเกมต้นฉบับอย่างเต็มเปี่ยม เพิ่มเติมด้วยการปรับปรุงให้การต่อสู้เร็วขึ้น แต่บางอย่างของเกมยังเก่าไปไม่เข้ากับเกมในยุคนี้ โดยมีตัวอย่างการรีวิวจากสื่อดังนี้</p>\n<p><a href=\"https://www.destructoid.com/reviews/review-super-mario-rpg-switch\"><strong>Destructiod</strong></a> 9/10 : การรีเมคครั้งนี้ยังคงรักษาจิตวิญญาณของเกม SNES ดั้งเดิมไว้ได้อย่างยอดเยี่ยม พร้อมด้วยการปรับปรุงคุณภาพชีวิต และเพลงประกอบที่ไพเราะอย่างน่าอัศจรรย์ ถ้าแฟนเกมที่กำลังมองหาเกมรีเมคที่พลิกโฉมใหม่อาจรู้สึกผิดหวัง แต่มันก็ไม่ได้เป็นปัญหาเหมือนกับเกมรีเมคอื่น ๆ หากคุณไม่เคยเล่น Super Mario RPG มาก่อน หรือแค่หาข้ออ้างที่จะกลับมาเล่นเกมนี้อีกครั้ง เกมรีเมคนี้เหมาะสำหรับคุณ</p>\n<p><img alt=\"No Description\" src=\"https://www.blognone.com/sites/default/files/externals/9bf18da4196743ab42df5cbb20f30b3e.png\" /></p>\n<p><a href=\"https://www.nintendolife.com/reviews/nintendo-switch/super-mario-rpg\"><strong>Nintendo Life</strong></a> 9/10 : Super Mario RPG มาพร้อมกับความแปลกประหลาด และมหัศจรรย์ที่ให้คนรุ่นใหม่ได้สัมผัส และสร้างมาตรฐานใหม่สำหรับวิธีการสร้างเกมรีเมคที่ซื่อสัตย์ต่อต้นฉบับ และเป็นจุดเริ่มต้นที่เหมาะสำหรับผู้เริ่มเล่นเกม RPG เกมมีเสน่ห์ดึงดูดใจมาก มีการเขียน และรูปแบบการเล่นที่สวยงาม ช่วยยกระดับเกมนี้ให้เหนือกว่าการเป็นเกม RPG ธรรมดา ๆ ที่นำแสดงโดย Mario</p>\n<p><a href=\"https://press-start.com.au/reviews/nintendo-switch/2023/11/16/super-mario-rpg-review/\"><strong>Press Start</strong></a> 9/10 : Super Mario RPG เป็นเกมรีเมคที่แข็งแกร่งจากเกมเดิมที่โด่งดังอยู่แล้ว เกมนี้ประสบความสำเร็จในด้านการปรับปรุงต้นฉบับให้อยู่ในตำแหน่งที่ถูกต้อง มีระบบการต่อสู้ที่เร็วขึ้น การปรับปรุงคุณภาพชีวิตที่แข็งแกร่ง และเนื้อหาเสริมที่ยากขึ้น การปรับปรุงเหล่านี้ผสมผสานกับเสน่ห์ที่แปลกตาของเกม มันมอบประสบการณ์ที่บดบังตัวเกมต้นฉบับได้อย่างง่ายดาย แม้ว่ามันจะเรียบง่ายเกินไปเมื่อเทียบกับเกม RPG อื่น ๆ แต่นั่นก็เป็นที่ประจักษ์แล้วว่า Super Mario RPG เป็นหนึ่งในเกมที่แปลกแหวกแนวที่สุดในประวัติศาสตร์ของ Nintendo และมันคุ้มค่าที่ได้สัมผัส</p>\n<p><img alt=\"No Description\" src=\"https://www.blognone.com/sites/default/files/externals/8387c17e70100a43245f3c19076f617e.jpg\" /></p>\n<p><a href=\"https://cerealkillerz.org/review-super-mario-rpg-der-rotbemuetzte-klempner-konnte-schon-immer-mehr-als-nur-jump-n-run\"><strong>Cerealkillerz</strong></a> 8.7/10 : การรีเมคนี้คือการปัดฝุ่นที่ถูกต้องโดยที่ไม่เปลี่ยนแปลงต้นฉบับมากนัก Texture แบบ HD และระบบการต่อสู้ที่ปรับปรุงใหม่เล็กน้อยทำให้ Super Mario RPG ดูทันสมัยและเนื้อหาหลังจบเกมที่เพิ่มเข้าสร้างความท้าทายได้เป็นอย่างดี นี่คือการรีเมคของเกม RPG อย่างที่ควรจะเป็นตามตำรา ข้อเสียไปเพียงอย่างเดียวคือเนื้อเรื่องหลักซึ่งสั้นเกินไปเล่นประมาณ 10 ชั่วโมงก็จบ</p>\n<p><a href=\"https://it.ign.com/super-mario-rpg-remake/206540/review/super-mario-rpg-la-recensione\"><strong>IGN Italy</strong></a> 7.5/10 : Super Mario RPG เป็นเหมือนจดหมายเหตุว่าเกม Paper Mario กับ Mario &amp; Luigi เกิดขึ้นมาได้ยังไง และถ้าคุณอยากรู้คุณก็อยู่ถูกเกมแล้ว แต่ถ้าคุณมองหาเกม Mario RPG ที่ยอดเยี่ยมคุณจะพบว่าเกมนี้มันล้าสมัย เกมยึดติดอยู่กับเกมต้นฉบับบมากเกินไปซึ่งอาจเหมาะกับผู้ที่ไม่เคยเล่นเกม RPG ของญี่ปุ่นสมัยใหม่ แต่ก็เป็นโอกาสที่ดีที่จะศึกษาการกำเนิดของเกม Mario แนวอื่น ๆ ที่ไม่ต้องวิ่งกระโดดเข้าหาธง</p>\n<p><img alt=\"No Description\" src=\"https://www.blognone.com/sites/default/files/externals/a877a23220b498b3fd8a7c886320a0a1.jpg\" /></p>\n<p>Super Mario RPG วางจำหน่ายวันที่ 17 พฤศจิกายนนี้บนเครื่อง Nintendo Switch เท่านั้น</p>\n<p>ที่มา - <a href=\"https://www.metacritic.com/game/super-mario-rpg/\">Metacritic</a>,<a href=\"https://opencritic.com/game/15131/super-mario-rpg\">OpenCritic</a></p>\n</div></div></div><div><div>Topics: </div><div><div><a href=\"/topics/mario\">Mario</a></div><div><a href=\"/topics/nintendo-switch\">Nintendo Switch</a></div><div><a href=\"/topics/nintendo\">Nintendo</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"caba7ffb53c8f8690e5a4487e51e876af19bcd632f72f10b14eb6fa883d24d73","category":"Thai"}
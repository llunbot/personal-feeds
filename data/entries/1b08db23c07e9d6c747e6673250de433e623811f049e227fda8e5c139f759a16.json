{"title":"ปรัชญาของการสวมรอย","link":"https://neizod.dev/2023/08/15/philosophy-identity-theif.html","date":1692052260000,"content":"<p>ในหนังเรื่อง Face/Off (1997) ที่ป๋า Nicolas Cage กับ John Travolta เล่นนั้น นอกจากฉากแอคชันมันส์ๆ แล้ว มันก็ยังชวนให้เราตั้งคำถามจินตนาการถึงการ “สวมรอยเป็นผู้อื่น” อีกด้วย ไม่ว่าจะเป็นทางฝั่งที่เราโดนคนร้ายมาสวมรอย หรือเป็นเราที่ไปสวมรอยคนอื่นเสียเอง ว่าสุดท้ายแล้วเราจะ “ยืนยันตัวตน” กับคนรอบข้างอย่างไร ว่าเรานั้นโดนสวมรอยอยู่ (หรือเรากำลังสวมรอยคนอื่นอยู่)</p>\n\n<p>คอนเซปต์แนวนี้ไม่ใช่เรื่องใหม่ หนังหลายๆ เรื่องก็เล่นประเด็นดังกล่าว เช่น หนังแนวสายลับอย่าง Mission Impossible หนังไซฟายมนุษย์ต่างดาวอย่าง The Host หนังที่พึ่งพาเทพเจ้าอย่าง 君の名は。 หรือแม้กระทั่งละครหลังข่าวไทยๆ ที่ไป “สลับวิญญาณ” กันใต้ต้นไม้ที่โดนฟ้าผ่า</p>\n\n<p>นี่ยังไม่นับถึงคำถามเชิงปรัชญาต่างๆ ที่งอกเงยมาจากแนวคิดดังกล่าว อย่างเช่นประเด็นว่าเครื่อง “เทเลพอร์ต” นั้นมันจะยังคงรักษา “วิญญาณ” ของเราไว้ได้หรือไม่ (หรือแค่เราเดินเข้าไปในเครื่องแล้วก็ตายเลย อีกฝั่งที่เทเลพอร์ตเสร็จนั้นคือกายหยาบอย่างเดียว)</p>\n\n<p>เรื่องราวเหล่านั้นคงฟังดูไกลตัวเราเป็นอย่างมาก และถึงแม้มัน(อาจจะ)สนุกที่จะเก็บไปขบคิด แต่หลังเดินออกจากโรงหนังเราก็คงไม่ได้คิดมันต่อในชีวิตประจำวันอีก</p>\n\n<p>แต่ที่จริงแล้วนิยายเหล่านั้นกลับใกล้ตัวกว่าที่คิด เพราะอันที่จริง เราไม่จำเป็นต้องโดนสวมรอย “ทั้งร่างกาย” แบบในหนังเหล่านั้นก็ได้ แค่โดนมิจฉาชีพสวมรอย facebook ก็สามารถสร้างความเสียหายได้มหาศาลแล้ว</p>\n\n<p>ในทางป้องกัน ทุกคนรู้ดีอยู่แล้ว่าเราควรตั้งรหัสผ่านให้ปลอดภัย ไม่ใช้รหัสผ่านที่สามารถถูกมิจฉาชีพเดาได้ง่าย (เช่น วันเกิด ชื่อหมาแมว เบอร์โทรศัพท์) … อันที่จริง รหัสผ่านที่ปลอดภัยที่สุดนั้นควรเป็นรหัสผ่านที่ถูกสุ่มขึ้นมาโดยที่ไม่มีอะไรเกี่ยวข้องกับตัวเราเลย</p>\n\n<p>แล้วเราจำเป็นต้องทำอะไรให้มันยุ่งยากขนาดนั้นมั้ย? คำตอบคือใช่ จำเป็น และจำเป็นมากๆ ด้วย! หากเป็นเมื่อซัก 20 ปีก่อนที่เรามี “แอคเคาท์” ในพันทิพไว้แค่ตบมุกกับคนแปลกหน้าก็คงไม่เป็นไรมาก แต่ทุกวันนี้ธุรกรรมแทบทุกอย่างถูกผูกอยู่กับตัวตนดิจิตัลของเรา ตั้งแต่การซื้อของออนไลน์ บัญชีธนาคารต่างๆ ไปจนถึงเพื่อนฝูงในชีวิตจริงที่พร้อมช่วยเหลือกันเมื่อเอ่ยปาก</p>\n\n<p>การตั้งรหัสผ่านง่ายๆ ไปจนถึงการโดนหลอกให้กรอกรหัสผ่านในหน้าเว็บที่มิจฉาชีพทำปลอมขึ้น ก็ไม่ต่างอะไรกับการยก “กุญแจรถ” ให้กับมิจฉาชีพนั่นแหละ … ไม่สิ อาจจะไม่ใช่แค่กุญแจรถอย่างเดียว แต่รวมถึงกุญแจบ้าน และกุญแจตู้เซฟด้วยหละมั้ง</p>\n\n<p>แน่นอนว่าการตั้งรหัสผ่านที่แข็งแรงและไม่เกี่ยวกับตัวเราเลย นั้นย่อมส่งผลให้เราเองก็ยากที่จะจดจำมันได้ แต่ทางออกง่ายๆ ก็คือ เขียนมันลงสมุดซักเล่มแล้วเอาไปเก็บซ่อนไว้ซะ (เหมือนในหนังแอคชันพิทักษ์สันติสุขโลกนั่นแหละ ขนาดผู้นำทัพยังไม่รู้รหัสปลดล็อกระเบิดนิวเคลียร์เลย จะใช้รหัสนั้นทีนึงก็ต้องไปเปิดตู้เซฟเอา)</p>\n\n<p>นอกจากรหัสผ่านที่แข็งแรงแล้ว คำแนะนำความปลอดภัยในปัจจุบันมักแนะนำให้เปิดระบบยืนยันตนขั้นที่สอง (2FA) เช่น ถ้าจะล็อกอินเข้า facebook บนคอมพิวเตอร์เครื่องใหม่ ก็จะต้องรับ sms ผ่านโทรศัพท์มือถือเพื่อยืนยันโค้ดอีกชุดด้วย</p>\n\n<hr />\n\n<p>โอเคว่าหลายคนคงพลาดไปแล้ว คำถามถัดมาคือ เมื่อเราโดนสวมรอยโดยมิจฉาชีพเรียบร้อย เราจะรับมือสถานการณ์นั้นอย่างไร?</p>\n\n<p>แน่นอนว่าขั้นแรกคงหนีไม่พ้นการทำใจและหาวิธีระงับบัญชีเพื่อลดความเสียหายที่จะเกิดขึ้นกับตนเอง</p>\n\n<p>แต่อย่าลืมความรับผิดชอบต่อสังคมด้วย เพราะบางครั้งมิจฉาชีพก็ไม่ได้มีเป้าประสงค์เพื่อโจมตีบุคคลที่แฮคเพียงอย่างเดียว (โอนเงินออกจากธนาคาร) แต่เป็นการโจมตีบุคคลที่ใกล้ชิดอีกด้วย (ทักไปยืมเงินเพื่อนๆ)</p>\n\n<p>ถึงจุดนี้เราก็จะวนกลับไปถึงคำถามเชิงปรัชญาทั้งหลายจากหนัง (ที่หลายคนอาจมองว่าเป็นยาขมหรือเสียเวลาคิดซะเปล่าๆ) ว่าเอ่อ งั้นเราจะยืนยันตัวตนว่านี่คือเราตัวจริงที่กำลังสื่อสารได้ยังไง (ไม่ใช่ว่าเป็นมิจฉาชีพที่กำลังพูด)</p>\n\n<p>โชคดีหน่อยที่เทคโนโลยีตอนนี้มันทำให้เราโดนขโมยตัวตนได้แค่ทางดิจิตัล คือเราแค่เสียบัญชี facebook ไป แต่เรายังเหลือช่องทางอื่นๆ สำหรับการสื่อสารเพื่อยืนยันตัวตนได้ เช่น line โทรศัพท์ ไปจนถึงตัวตนจริงๆ ที่จับต้องได้</p>\n\n<p>จะน่าเสียดายก็เพียงแค่ว่า facebook นั้นเป็นช่องทางที่เข้าถึงได้ง่ายที่สุดเทียบกับช่องทางอื่น ลองเทียบดูว่าการไล่โทรศัพท์บอกเพื่อนทุกคนว่าตนโดนแฮคนั้นยุ่งยากและเสียเวลากว่ามากๆ</p>\n\n<p>ทางออกก็คือเราควรต้องมีแอค facebook สำรอง แอคสำรองในที่นี้ไม่ได้หมายความว่าต้องเป็นแอคที่สอง แต่มันหมายถึงแอคของเพื่อนสนิทญาติพี่น้องที่จะมาป่าวประกาศเป็นกระบอกเสียงแทนเรา (อารมณ์เดียวกันกับช่องที่ให้กรอกเบอร์โทรฉุกเฉินนั่นแหละ)</p>\n\n<p>หรือถ้าเกิดเป็นคนดังก็ควรต้องมีแอคเคาท์ของหน่วยงานที่สังกัดมาเป็น backup ให้ แล้วประกาศไปเลยว่าแอคนี้โดนแฮคอยู่ ขอให้ผู้ติดตามทุกคนอย่าหลงเชื่อข้อความจากแอคนี้จนกว่าจะกู้คืนแอคได้</p>\n\n<p>ไม่งั้นก็จะเป็นได้แค่คนโง่ มีแต่คนเยาะเย้ยถากถาง ว่าโดนแฮคทั้งที ทำไมถึงประกาศผ่านช่องทางที่โดนแฮคว่าโดนแฮค (ไปจนถึงขั้นสงสัยว่าตกลงโดนแฮคจริงหรือเปล่า)</p>","author":"","siteTitle":"neizod's speculation","siteHash":"939338c5557b1743f2c128736c6006e145dcabc81da9970f1c0dc8ae2feb0830","entryHash":"1b08db23c07e9d6c747e6673250de433e623811f049e227fda8e5c139f759a16","category":"Thai"}
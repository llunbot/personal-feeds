{"title":"Arm เคาะราคาหุ้น IPO ที่ 51 ดอลลาร์ต่อหุ้น เริ่มซื้อขายในตลาด Nasdaq คืนนี้","link":"https://www.blognone.com/node/135726","date":1694648743000,"content":"<div><div><div><p>Arm ประกาศราคาหุ้นไอพีโอสุดท้าย ซึ่งจะเสนอขายในอเมริกาเป็นหุ้น American Depositary Shares หรือ ADS จำนวน 95.5 ล้านหุ้น ที่ราคา 51.00 ดอลลาร์ต่อหุ้น ซึ่งเป็นราคาสูงสุดใน<a href=\"https://www.blognone.com/node/135585\">ช่วงราคา</a>ที่เสนอก่อนหน้านี้</p>\n<p>หุ้นของ Arm จะเริ่มซื้อขายในตลาดแนสเดควันที่ 14 กันยายน หรือตรงกับคืนวันนี้ตามเวลาในไทย ตัวย่อในการซื้อขายคือ <strong>ARM</strong></p>\n<p>ที่ราคาไอพีโอ 51 ดอลลาร์นี้ ทำให้มูลค่ากิจการของ Arm ตามราคาหุ้นอยู่ที่ 5.45 หมื่นล้านดอลลาร์ โดยหุ้นส่วนใหญ่ประมาณ 90% ยังคงถือโดย SoftBank</p>\n<p><a href=\"https://www.blognone.com/node/135380\">ผลประกอบการ</a>ของ Arm ในปีการเงิน 2023 สิ้นสุดเดือนมีนาคมที่ผ่านมา มีรายได้ 2,679 ล้านดอลลาร์ กำไรสุทธิ 524 ล้านดอลลาร์ ลดลงเล็กน้อยเมื่อเทียบกับปีก่อน</p>\n<p>หุ้นของ Arm ถูกจับตามองมากในฐานะหุ้นบริษัทเทคโนโลยีรายใหญ่ที่ไอพีโอเข้าตลาดหุ้น หลังจากจำนวนหุ้นกลุ่มนี้เข้ามาซื้อขายในตลาดหุ้นน้อยลง จากสภาวะตลาดหุ้นที่ผันผวนและอัตราดอกเบี้ยที่เพิ่มสูงขึ้น โดยบริษัทเทคโนโลยีที่เตรียมไอพีโอถัดไปคือ Instacart แพลตฟอร์มส่งสินค้าซูเปอร์มาร์เก็ต และ Klaviyo แพลตฟอร์มเครื่องมือการตลาดออนไลน์</p>\n<p>ที่มา: <a href=\"https://www.wsj.com/finance/stocks/arm-set-to-price-ipo-at-52-a-share-214e3351\">The Wall Street Journal</a></p>\n<p><img src=\"https://www.blognone.com/sites/default/files/externals/4a5619e3937c4ee5751893d26d0cdb78.jpg\" alt /></p>\n</div></div></div><div><div>Topics: </div><div><div><a href=\"/topics/arm\">Arm</a></div><div><a href=\"/topics/ipo\">IPO</a></div><div><a href=\"/topics/nasdaq\">NASDAQ</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"77db2eec23ccdff8cb62373d910a4ff33776d16410e8c6799cf8066872d59b5d","category":"Thai"}
{"title":"บริษัท AI สร้างภาษา Mojo เหมือน Python แต่เร็วกว่าหลายเท่าตัว","link":"https://www.blognone.com/node/133721","date":1683520483000,"content":"<div><div><div><p>บริษัท Modular ผู้พัฒนาโคงสร้างพื้นฐานสำหรับการพัฒนาปัญญาประดิษฐ์ เปิดตัวภาษา Mojo ที่ตัวภาษาเหมือนภาษา Python แต่เป็นภาษาคอมไพล์และใช้ฟีเจอร์เร่งความเร็วต่างๆ ของซีพียูจนได้ประสิทธิภาพเต็มที่ ในงานที่สามารถใช้ฟีเจอร์ประมวลผลขนานของซีพียูได้มากๆ สามารถทำความเร็วได้เหนือ Python ปกติถึง 35,000 เท่าตัว</p>\n<p>ทีมพัฒนาระบุว่าออกแบบให้ Mojo เป็น superset ของภาษา Python ทำให้กระบวนการย้ายโค้ดจาก Python มายัง Mojo ทำได้ไม่ยากเกินไป และตัว Mojo เองจะฝัง CPython ไว้ในตัวเพื่อให้รันโค้ด Python เดิมได้ทั้งหมด แล้วค่อยๆ ย้ายโมดูลหรือโค้ดบางส่วนไปรันใน Mojo จริงๆ รูปแบบเดียวกับ Swift ที่ทำงานร่วมกับ Objective-C ได้แนบแน่น ขณะที่ตัว Mojo เองจริงๆ จะรองรับรูปแบบการเขียนโปรแกรมระดับล่างมากขึ้น ควบคุมชนิดตัวแปร, กำหนดความเป็นเจ้าของตัวแปร (แบบเดียวกับ Rust), ตลอดจนเข้าไปควบคุม MLIR ไฟล์คั่นกลางระหว่างการคอมไพล์</p>\n<p>แนวทางการเร่งความเร็วโค้ด Python นั้นมีหลายรูปแบบ ตัว Python เองก็มีความพยายามปรับปรุงประสิทธิภาพอย่างต่อเนื่องในช่วงหลัง หลายโครงการพยายามสร้างภาษา \"เหมือน Python\" ขึ้นมาโดยคอมไพล์เป็นโค้ดแบบเนทีฟได้ หรือบางโครงการ เช่น TensorFlow อาศัยการคอมไพล์โค้ด Python บางส่วนให้เป็นเนทีฟผสมกับโค้ด Python ปกติ</p>\n<p>ทาง Modular ระบุว่าตั้งใจจะโอเพนซอร์ส Mojo ออกมาภายหลัง แต่ตอนนี้ยังขอทดสอบวงปิด โดยผู้สนใจต้องลงชื่อขอทดสอบล่วงหน้าเท่านั้น</p>\n<p>ที่มา - <a href=\"https://www.modular.com/mojo\">Modular</a></p>\n<p><img alt=\"No Description\" src=\"https://www.blognone.com/sites/default/files/externals/12020e857c17e2ac4f4e44b6dc460aa0.jpg\" /></p>\n</div></div></div><div><div>Topics: </div><div><div><a href=\"/topics/programming\">Programming</a></div><div><a href=\"/topics/python\">Python</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f123a51886f9e4cf34c6e21a57526cb780dc843e1984345f39b472e918c5741d","category":"Thai"}
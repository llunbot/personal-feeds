{"title":"Samsung แซง Intel ขึ้นแท่นบริษัทอันดับหนึ่งในธุรกิจเซมิคอนดักเตอร์ หลังชิปแรมขายดี","link":"https://www.blognone.com/node/124368","date":1629713669000,"content":"<div><div><div><p>IC Insights บริษัทวิเคราะห์ตลาดเซมิคอนดักเตอร์ <a href=\"https://www.icinsights.com/news/bulletins/Samsung-Passes-Intel-To-Become-Worlds-Largest-Semi-Supplier-In-2Q21/\">เปิดเผย</a>ภาพรวมตลาดเซมิคอนดักเตอร์ในไตรมาสที่ 2 ประจำปี 2021 พบว่า Samsung ขึ้นมาเป็นอันดับ 1 แทนแชมป์เก่าอย่าง Intel แล้ว</p>\n<p>ปัจจัยหลักมาจากความต้องการชิปความจำ DRAM และ flash memory ที่ทำให้ Samsung ซึ่งเป็นบริษัทผู้ผลิตชิปความจำที่ใหญ่ที่สุดในโลก มียอดขายไตรมาสที่ 2 เพิ่มขึ้นจากไตรมาสที่ 1/2021 ถึง 19% เป็น 20.2 พันล้านดอลลาร์ ส่วน อันดับ 2 และ 3 อย่าง Intel และ TSMC ที่เจอพิษปัญหาการผลิต มียอดขายเติบโตเพียง 3% เท่ากัน อยู่ที่ 19.3 พันล้านดอลลาร์ และ 13.3 พันล้านดอลลาร์ตามลำดับ</p>\n<p>หากนับยอดขาย IC อย่างเดียว Samsung ยังตาม Intel อยู่เล็กน้อย ที่ 19.2 พันล้านดอลลาร์ ต้องนับรวมยอดขาย OSD (ออปโตอิเล็กทรอนิกส์, เซ็นเซอร์ และอุปกรณ์วงจรแบบดิสครีต) อีกราว 1 พันล้านดอลลาร์ Samsung จึงแซง Intel ได้</p>\n<p><img src=\"https://www.blognone.com/sites/default/files/externals/29089632052e26ab2a760182f3322991.png\" /></p>\n<p>อันดับที่ 4 และ 5 อย่าง SK Hynix และ Micron มียอดขายเติบโตถึง 20% และ 16% ตามลำดับ Qualcomm ที่อยู่อันดับ 6 ก็เจอพิษอัตราการผลิตที่ลดลงของ TSMC เช่นกัน ทำให้ยอดขายโตได้เพียง 3% ส่วน AMD อยู่ในอันดับ 11 และยอดขายเติบโต 12% จากไตรมาสก่อน</p>\n<p>ส่วนแบ่งตลาดเซมิคอนดักเตอร์ของบริษัท 10 อันดับแรกยังมีขนาดใหญ่และเติบโตขึ้นเรื่อยๆ โดยมีอัตราเติบโตเฉลี่ยถึง 10% ทำเงินได้เกิน 4.2 พันล้านดอลลาร์ทั้งหมด และอัตราเติบโตเฉลี่ย แซงภาพรวมตลาดเซมิคอนดักเตอร์ที่เติบโต 8% ในไตรมาส 2/2021</p>\n<p>ส่วนการคาดการณ์ยอดขายของบริษัทต่างๆ ในไตรมาส 3/2021 มีตั้งแต่ Intel ที่ระบุว่ายอดขายอาจลดลง 3% ไปจนถึง Qualcomm ที่คาดการณ์ว่ายอดขายจะเพิ่มถึง 12% แต่ทั้งหมดนี้ IC Insights ระบุว่ายังสอดคล้องกับการคาดการณ์ของบริษัท ว่าปีนี้ตลาดจะเซมิคอนดักเตอร์จะเติบโตถึง 23%</p>\n<p>ที่มา - <a href=\"https://www.icinsights.com/news/bulletins/Samsung-Passes-Intel-To-Become-Worlds-Largest-Semi-Supplier-In-2Q21/\">IC Insights</a></p>\n</div></div></div><div><div>Topics: </div><div><div><a href=\"/topics/samsung\">Samsung</a></div><div><a href=\"/topics/intel\">Intel</a></div><div><a href=\"/topics/market-share\">Market Share</a></div><div><a href=\"/topics/semiconductor\">Semiconductor</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8c52379b5f04ea83b90012638dd8850bcc1a53ac1119ca1190e0efa5ba38894b","category":"Thai"}
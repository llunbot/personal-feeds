{"title":"Meta เปิดตัว MLow ตัวแปลงข้อมูลเสียงเรียลไทม์ เน้นปรับปรุงคุณภาพเสียงที่มี Bitrate ต่ำ","link":"https://www.blognone.com/node/140402","date":1718407437000,"content":"<div><div><div><p>Meta เปิดตัวแปลงข้อมูลเสียง <strong>Meta Low Bitrate</strong> หรือ MLow โดยมีเป้าหมายเพื่อปรับปรุงคุณภาพเสียงที่มีอัตราบิต (Bitrate) ต่ำ ในการสนทนาเสียงแบบเรียลไทม์ระหว่างอุปกรณ์ โดยเฉพาะกรณีอยู่ในสภาพแวดล้อมการเชื่อมต่อที่ช้า</p>\n<p>สิ่งที่ท้าทายของบริการสื่อสารแบบเรียลไทม์ คือการรักษาคุณภาพข้อมูลของต้นทางมากที่สุด การโทรเสียงทั่วไป Bitrate อยู่ที่ 768 kbps แต่ตัวแปลงยุคใหม่สามารถบีบอัดข้อมูลจนเหลือที่ระดับ 25-30 kbps ได้ แต่ก็ต้องแลกกับคุณภาพที่ลดลง จึงเป็นสามสิ่งที่ต้องแลกกันก็คือ Bitrate, คุณภาพ และความซับซ้อนของตัวแปลง</p>\n<p>จากปัญหานี้ Meta บอกว่าทำให้ไม่ค่อยมีตัวแปลงพัฒนาใหม่ออกมาบ่อยนัก เครื่องมือหลักที่แพลตฟอร์มนิยมใช้กันรวมทั้ง Meta คือ <a href=\"https://www.blognone.com/node/35963\">Opus</a> ตัวแปลงแบบโอเพนซอร์สที่เปิดตัวปี 2012 ซึ่ง Meta ก็ใช้เป็นพื้นฐานในการพัฒนาตัวแปลงแบบใหม่ ๆ</p>\n<p>สิ่งที่สนับสนุนให้การพัฒนาตัวแปลงเสียงใหม่ทำได้ดีขึ้นคือ Machine Learning (ML) ซึ่ง Meta เคยเปิดตัว Encodec ในปี 2022 ที่ปรับปรุงเสียง Bitrate ต่ำ ให้คุณภาพดีขึ้นด้วย ML อย่างไรก็ตาม Encodec ต้องใช้ทรัพยากรในการประมวลผลสูง จึงทำงานได้ดีเฉพาะบนสมาร์ทโฟนสเป็กสูงเท่านั้น</p>\n<p><img alt=\"No Description\" src=\"https://www.blognone.com/sites/default/files/externals/15e6be008e59c1627684a6dc0c183bb1.png\" /></p>\n<p>MLow จึงถูกพัฒนาขึ้นตั้งแต่ปลายปี 2021 โดยผลทดสอบพบว่าคุณภาพเสียงเฉลี่ยดีกว่า Opus 2 เท่า แต่ใช้ทรัพยากรในการประมวลผลต่ำกว่า 10%</p>\n<p>การทำงานของ MLow ใช้วิธีแยกการเข้ารหัสเสียงโดยแบ่งเป็นช่วงความถี่สูงและช่วงความถี่ต่ำ แล้วนำมาเข้ารหัสรวมกันอีกครั้งก่อนส่งข้อมูลไปปลายทาง ซึ่งทำการถอดรหัสแยกเสียงเป็นสองช่วงเช่นกัน</p>\n<p><img alt=\"No Description\" src=\"https://www.blognone.com/sites/default/files/externals/177e56ac03d62da1d23276a79b6ea227.png\" /></p>\n<p>ปัจจุบัน MLow ถูกนำมาใช้งานแล้วสำหรับการโทรเสียงผ่าน Messenger และ Instagram ล่าสุดได้เริ่ม<a href=\"https://www.blognone.com/node/140397\">นำมาใช้งานกับ WhatsApp</a> ที่มีการโทรเสียงเป็นจำนวนมากด้วย</p>\n<p>ที่มา: <a href=\"https://engineering.fb.com/2024/06/13/web/mlow-metas-low-bitrate-audio-codec/\">Meta</a></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/audio\">Audio</a></div><div><a href=\"/topics/codec\">Codec</a></div><div><a href=\"/topics/opus-audio\">Opus Audio</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7a0c782e18ca36b8775f0950af765e56c2b3bf24d13289918a4399593c16776f","category":"Thai"}
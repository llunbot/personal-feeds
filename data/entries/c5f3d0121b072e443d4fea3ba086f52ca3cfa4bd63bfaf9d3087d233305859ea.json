{"title":"[TOP500] เครื่อง Frontier ยังเป็นแชมป์ 4 สมัย, เครื่อง Aurora ร่างไม่สมบูรณ์ติดอันดับ 2","link":"https://www.blognone.com/node/136747","date":1700016240000,"content":"<div><div><div><p>TOP500 ประกาศอันดับซูเปอร์คอมพิวเตอร์โลกประจำรอบเดือนพฤศจิกายน 2023 (<a href=\"https://www.blognone.com/node/133953\">อันดับรอบก่อน</a>) แชมป์อันดับหนึ่งยังเป็น<a href=\"https://www.blognone.com/node/128737\">เครื่อง Frontier ของ Oak Ridge National Laboratory (ORNL)</a> ที่ครองแชมป์มา 4 สมัยติดต่อกัน สมรรถนะเท่าเดิมที่ 1.194 EFlop/s โดยใช้ซีพียู AMD EPYC 64C, ตัวเร่งประมวลผล AMD Instinct MI250x และโซลูชันของ HPE Cray EX235a</p>\n<p>การเปลี่ยนแปลงสำคัญอยู่ที่อันดับ 2 และ 3 ที่เข้าชาร์ทมาใหม่รอบนี้</p>\n<p>อันดับสองคือ<a href=\"https://www.blognone.com/node/108718\">เครื่อง Aurora ของ Argonne Leadership Computing Facility</a> ติดชาร์ทเข้ามาด้วยสมรรถนะ 585.34 PFlop/s ซึ่งยังเป็นแค่ครึ่งเดียวของระบบที่ยังสร้างไม่สมบูรณ์ เสร็จแล้วจะมีสมรรถนะ 2 EFlop/s ซึ่งจะขึ้นเป็นอันดับหนึ่งรายใหม่แทน Frontier รายละเอียดทางเทคนิคของเครื่อง Aurora คือใช้โซลูชันของอินเทลทั้งชุด ซีพียู Xeon CPU Max Series, จีพียู Intel Data Center GPU Max Series และประกอบโดยทีม HPE Cray EX</p>\n<p>อันดับสามเป็นเครื่องของไมโครซอฟท์ชื่อว่า Eagle ใช้ซีพียู Xeon Platinum 8480C, จีพียู NVIDIA H100 ได้คะแนนสมรรถนะ 561 Pflop/s โดยเป็นเครื่องที่ไมโครซอฟท์ใช้งานสำหรับคลาวด์ Azure</p>\n<p><img src=\"https://www.blognone.com/sites/default/files/externals/2f3fbf0699f29f2f7471ebf2f2a05501.jpg\" /></p>\n<p>อันดับ TOP 10 ที่เหลือส่วนใหญ่เป็นเครื่องเก่าที่เคยอยู่ในชาร์ทมาก่อนแล้ว ยกเว้นเครื่องใหม่ในอันดับ 8-9 อันดับทั้งหมดได้แก่</p>\n<ul>\n<li>อันดับสี่ <a href=\"https://www.blognone.com/node/117065\">Fugaku</a> อดีตแชมป์เก่าจากญี่ปุ่น สมรรถนะ 442 Pflop/s</li>\n<li>อันดับห้า LUMI จากฟินแลนด์ ได้อัพเกรดสมรรถนะเพิ่มเป็น 380 Pflop/s เป็นเครื่อง  HPE Cray EX อีกราย</li>\n<li>อันดับหก <a href=\"https://www.blognone.com/node/131505\">Leonardo จากอิตาลี</a> สมรรถนะ 238.7 Pflop/s ใช้โซลูชันเครื่องของบริษัท Altos</li>\n<li>อันดับเจ็ด <a href=\"https://www.blognone.com/node/106395\">IBM Summit</a> อดีตแชมป์โลกอีกราย ซีพียู POWER9 สมรรถนะ 148.8 Pflop/s</li>\n<li>อันดับแปด MareNostrum 5 ACC จากสเปน ตั้งอยู่ที่บาร์เซโลนา สมรรถนะ 183.2 Pflop/s เป็นเครื่องยี่ห้อ Altos</li>\n<li>อันดับเก้า เครื่อง Eos ของ NVIDIA ทำเอง ใช้ซีพียู Xeon 8480C ร่วมกับจีพียู H100 <a href=\"https://www.blognone.com/node/127735\">โซลูชันเครื่องแบบ DGX SuperPOD</a> สมรรถนะ 121.4 Pflop/s</li>\n<li>อันดับสิบ <a href=\"https://www.blognone.com/node/106395\">Sierra ของ Lawrence Livermore National Laboratory</a> สมรรถนะ 94.6 Pflop/s</li>\n</ul>\n<p>ถ้านับส่วนแบ่งซีพียูเฉพาะซูเปอร์คอมพิวเตอร์ 10 อันดับแรก อินเทลมี 5 เครื่อง, AMD มี 2 เครื่อง และ IBM อีก 2 เครื่อง (มี Fugaku เครื่องเดียวที่ใช้ซีพียูจาก Fujitsu)</p>\n<p>ส่วนแบ่งตลาด TOP500 แยกตามประเทศ สหรัฐอเมริกายังนำเป็นอันดับหนึ่งที่ 161 เครื่อง (เพิ่มจากเดิมที่มี 150 เครื่อง) ตามด้วยจีน 104 เครื่อง (ลดลงจาก 134 เครื่อง)</p>\n<p>ที่มา - <a href=\"https://top500.org/news/frontier-remains-no-1-in-the-top500-but-aurora-with-intels-sapphire-rapids-chips-enters-with-a-half-scale-system-at-no-2/\">TOP500</a></p>\n</div></div></div><div><div>Topics: </div><div><div><a href=\"/topics/top500\">TOP500</a></div><div><a href=\"/topics/supercomputer\">Supercomputer</a></div><div><a href=\"/topics/high-performance-computing\">High Performance Computing</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c5f3d0121b072e443d4fea3ba086f52ca3cfa4bd63bfaf9d3087d233305859ea","category":"Thai"}
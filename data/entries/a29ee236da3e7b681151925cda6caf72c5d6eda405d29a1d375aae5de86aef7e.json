{"title":"Canoo บริษัทพัฒนารถ EV ในสหรัฐ ยื่นล้มละลายและหยุดดำเนินการทันที","link":"https://www.blognone.com/node/144187","date":1737210540000,"content":"<div><div><div><p>Canoo บริษัทพัฒนารถยนต์ไฟฟ้าในอเมริกา <a href=\"https://investors.canoo.com/news-presentations/press-releases/detail/159/canoo-inc-announces-chapter-7-bankruptcy-filing\">ยื่นเอกสาร Chapter 7</a> เพื่อเข้าแผนล้มละลายและหยุดดำเนินธุรกิจทันที</p>\n<p>บริษัทบอกว่าได้มีการเจรจากับแหล่งเงินทุนจากต่างประเทศ แต่ไม่ประสบความสำเร็จ และบริษัทก็ไม่ได้สามารถขอรับเงินสนับสนุนจากโครงการด้านพลังงานของรัฐบาลสหรัฐได้ ทั้งหมดจึงทำให้บริษัทต้องยื่นขอล้มละลาย โดยบริษัทมีเจ้าหนี้ประมาณ 49 ราย</p>\n<p>Canoo เป็นบริษัทพัฒนารถยนต์ไฟฟ้าในอเมริกาที่เข้าแผนล้มละลายฟื้นฟูกิจการรายล่าสุด ก่อนหน้านี้ได้แก่ Last Mile Solutions, Fisker, Lordstown Motors, Proterra, Lion Electric และ Arrival ซึ่งรายหลังสุดนั้น Canoo ได้ซื้อต่อสินทรัพย์ของบริษัทมาด้วยในปี 2024</p>\n<p>Canoo นำบริษัทเข้าตลาดหุ้นด้วยวิธี SPAC ผ่านการควบรวมกิจการกับบริษัทที่จัดตั้งขึ้นมาโดยเฉพาะเมื่อปี 2020 และได้เงินทุนเพิ่มจากดีลนั้นประมาณ 600 ล้านดอลลาร์ ปัญหาที่ผ่านมาของบริษัทคือคำสั่งซื้อรถยนต์มีไม่มาก และบริษัทก็มีปัญหาการส่งมอบด้วย Canoo มาเป็นที่รู้จักเมื่อมีข่าวว่าแอปเปิลเคยเจรจาเพื่อขอซื้อกิจการมาเสริมกับโครงการพัฒนารถยนต์ ที่ปัจจุบันยกเลิกไปแล้ว</p>\n<p>ที่มา: <a href=\"https://techcrunch.com/2025/01/17/ev-startup-canoo-files-for-bankruptcy-and-ceases-operations/\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/d12de8bdb4bd75ee93e22e5f09615fdf.jpeg\" /></p>\n</div></div></div><div><div>Topics: </div><div><div><a href=\"/topics/canoo\">Canoo</a></div><div><a href=\"/topics/electric-vehicles\">Electric Vehicles</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a29ee236da3e7b681151925cda6caf72c5d6eda405d29a1d375aae5de86aef7e","category":"Thai"}
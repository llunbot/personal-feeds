{"title":"อังกฤษเรียกร้องปฏิรูประบบ หลังศิลปินได้ส่วนแบ่งจากสตรีมมิ่ง 16% ที่เหลือเป็นของค่ายเพลง","link":"https://www.blognone.com/node/123782","date":1626676559000,"content":"<div><div><div><p>ที่อังกฤษกำลังมีประเด็นศิลปินเรียกร้องความยุติธรรมจากค่ายเพลง ในการแบ่งรายได้จากสตรีมมิ่งให้เท่าเทียม จากการสอบสวนของคณะกรรมการด้านดิจิทัล วัฒนธรรม สื่อและการกีฬา หรือ DCMS (Digital, Culture, Media and Sport) พบว่า ศิลปินได้ส่วนแบ่งรายได้จากสตรีมมิ่งแค่ 16% เท่านั้น ที่เหลือเป็นรายได้เข้าค่ายเพลง</p>\n<p>BBC ฉายภาพให้เห็นเพิ่มเติมว่าเงินจากสตรีมมิ่งถูกแจกจ่ายไปที่ไหนบ้าง โดย Spotify จ่ายระหว่าง 0.002 ถึง 0.0038 ปอนด์ต่อการสตรีม 1 ครั้ง ในขณะที่ Apple Music จ่ายประมาณ 0.0059 ปอนด์ YouTube จ่ายน้อยที่สุดประมาณ 0.00052 ปอนด์ต่อการสตรีม 1 ครั้ง โดยรายได้ทั้งหมดเป็นของผู้ถือลิขสิทธิ์หรือค่ายเพลง แล้วเงินจึงถูกแจกจ่ายออกไปยังผู้เกี่ยวข้อง ซึ่งมีราวๆ 13% เท่านั้นที่รายได้เข้ากระเป๋าศิลปิน</p>\n<p>สำหรับอุตสาหกรรมดนตรี <a href=\"https://www.blognone.com/node/121430\">สตรีมมิ่งกลายเป็นหนึ่งในช่องทางรายได้หลัก มากกว่าการขายซิงเกิล และแผ่นเพลงแล้ว</a> การสำรวจโดย Ivors Academy และ Musicians' Union พบว่าในปี 2019 นักดนตรีมืออาชีพ 82% สร้างรายได้จากการสตรีมน้อยกว่า 200 ปอนด์ ในขณะที่มีเพียง 7% ที่ทำเงินได้มากกว่า 1,000 ปอนด์</p>\n<p><img src=\"https://www.blognone.com/sites/default/files/externals/d617bf2cc57127375489b31cd558d8a4.jpg\" /><a href=\"https://www.pexels.com/photo/man-playing-guitar-sitting-on-chair-1425297/?utm_content=attributionCopyText&amp;utm_medium=referral&amp;utm_source=pexels\">Photo by Ethan Wu from Pexels</a></p>\n<p>Julian Knight ประธานคณะกรรมการ DCMS กล่าวว่า ในขณะที่สตรีมมิ่งเพลงสร้างผลกำไรมหาศาลให้กับอุตสาหกรรมเพลง แต่ผู้ที่อยู่เบื้องหลังทั้งนักแสดง นักแต่งเพลง โปรดิวเซอร์กลับไม่ได้ผลประโยชน์มากเท่าที่ควร ทางออกคือต้องออกแบบระบบใหม่ แบ่งรายได้ให้ยุติธรรม</p>\n<p>รายงานของคณะกรรมการบอกด้วยว่า สตรีมมิ่งได้ช่วยชีวิตคนทำเพลงจากปัญหาละเมิดลิขสิทธิ์ แต่ในขณะเดียวกันก็ยังมีประเด็นต้องแก้ไขต่อ แนะนำรัฐบาลให้ออกกฎหมายเพื่อให้ศิลปินค่าตอบแทนจากสตรีมมิ่งที่เท่าเทียมกันกับค่ายเพลง โดยข้อเสนอของคณะกรรมการคือ</p>\n<ul>\n<li>นักดนตรีและนักแต่งเพลงควรเรียกคืนสิทธิ์ในผลงานของตนเองจากค่ายเพลงได้ หลังจากผ่านระยะเวลามาช่วงหนึ่ง</li>\n<li>ศิลปินควรมีสิทธิ์แก้ไขสัญญา หากเพลงได้รัวความนิยมมากกว่าที่คิด</li>\n<li>รัฐบาลสำรวจแนวทางให้แน่ใจว่า อาชีพนักแต่งเพลงนั้นมีรายได้มั่นคง</li>\n<li>เพลย์ลิสต์ในบริการเช่น Spotify และ Apple Music ควรปฏิบัติตาม \"จรรยาบรรณ\" เพื่อหลีกเลี่ยงการลำเอียง หรือการเล่นพรรคเล่นพวกในอุตสาหกรรม</li>\n<li>รัฐบาลควรกำหนดให้ค่ายเพลงแจ้งศิลปินเกี่ยวกับจำนวนเงินที่ไหลผ่านระบบ</li>\n</ul>\n<p>ที่มา - <a href=\"https://www.bbc.com/news/entertainment-arts-57838473\">BBC</a></p>\n</div></div></div><div><div>Topics: </div><div><div><a href=\"/topics/uk\">UK</a></div><div><a href=\"/topics/music-streaming\">Music Streaming</a></div><div><a href=\"/topics/spotify\">Spotify</a></div><div><a href=\"/topics/youtube\">YouTube</a></div><div><a href=\"/topics/apple-music\">Apple Music</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2d4e83d05e460895fea6299acc4053b5ffb5aa4f853a615296f57f01f4de7af6","category":"Thai"}
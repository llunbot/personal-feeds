{"title":"สรุปรีวิว Google Pixel 9: กล้องดี สัมผัสพรีเมียม AI ไม่แย่ แต่ไม่ใช่จุดขายหลัก","link":"https://www.blognone.com/node/141602","date":1724404084000,"content":"<div><div><div><p>หลังจาก Google เปิดตัวโทรศัพท์ในกลุ่ม <strong>Pixel 9</strong> ออกมาในงาน Made by Google ล่าสุด สื่อต่างประเทศก็เริ่มปล่อยรีวิวชุดแรก ๆ ออกมากันแล้ว</p>\n<p>รอบนี้ Google มาด้วย<a href=\"https://www.blognone.com/node/141506\">กลยุทธ์ที่ต่างจากเดิม</a> ปล่อยโทรศัพท์ออกมา 3 รุ่นย่อยคือ Pixel 9 สำหรับตัวเริ่มต้น กับ Pixel 9 Pro และ Pixel 9 Pro XL ตัวเรือธงที่ต่างกันแค่ขนาดจอ ตรงนี้เป็นจุดที่ทุกสำนักรีวิวค่อนข้างชอบเหมือน ๆ กัน เพราะเพิ่มตัวเลือกให้กับคนที่อยากได้รุ่นเรือธงแต่จอไม่ใหญ่ไป</p>\n<p><img src=\"https://www.blognone.com/sites/default/files/externals/44bb81237ca836fee5fa1813345f2d11.jpeg\" alt=\"Pixel 9\" /></p>\n<p>จริง ๆ แล้วเรื่องหน้าตาน่าจะเป็นเรื่องของความชอบ แต่รอบนี้สื่อหลายเจ้าค่อนข้างชอบการออกแบบของ Pixel 9 อยู่พอสมควร Lisa Eadicicco จาก <a href=\"https://www.CNET.com/tech/mobile/google-pixel-9-review-chock-full-of-ai-but-thats-not-what-makes-it-great/\">CNET</a> มองว่านอกจากกล้องและซอฟต์แวร์คลีน ๆ ที่เป็นจุดเด่น ดีไซน์เรียบหรูคืออีกจุดน่าสนใจ</p>\n<p>Julian Chokkattu จาก <a href=\"https://www.wired.com/review/google-pixel-9-pixel-9-pro-and-pixel-9-pro-xl/\">WIRED</a> ก็มองว่า เค้าโครงที่ยึดมาตั้งแต่ Pixel 6 (แถบกล้องยกสูง) ถูกพัฒนาให้ดีขึ้นด้วยการออกแบบและงานประกอบพรีเมียม <strong>ดูเป็นโทรศัพท์ไฮเอนด์</strong> แต่ Kevin Purdy จาก <a href=\"https://arstechnica.com/gadgets/2024/08/pixel-9-family-the-just-hardware-review-no-ai/\">Ars Technica</a> ให้ข้อสังเกตเล็กน้อยว่าบางคนอาจจะไม่คุ้นชินกับแถบกล้องยกสูง เสี่ยงต่อการหล่นจากมือถ้ายังไม่ชิน</p>\n<p><img src=\"https://www.blognone.com/sites/default/files/externals/15ac5018505097d5728ac2b75cbf19fd.jpg\" alt=\"Pixel 9\" /></p>\n<p>Google Pixel 9 มาในจอ OLED ขนาด 6.3 นิ้ว ความสว่าง 2,700 nits ส่วนตัว Pro มาในจอ LTPO OLED ขนาด 6.3 และ 6.7 นิ้ว ความสว่าง 3,000 nits ทุกรุ่นมีอัตรารีเฟรช 120 Hz ซึ่ง WIRED และสำนักอื่น ๆ ก็ชมว่า<strong>ให้จอมาได้สว่าง คมชัด และลื่นไหล</strong> และเมื่อใช้งานกับชิป Tensor 4 ก็ไม่สะดุดเมื่อใช้งานหลายแอป แต่มีจุดสังเกตคือประสิทธิภาพในการเล่นเกมที่ต่ำกว่าเมื่อเทียบกับเรือธงของ Apple และ Samsung</p>\n<p>จุดขายสำคัญที่มีมาช้านานของ Pixel คือการถ่ายภาพ และรอบนี้ Google ก็ยังทำได้ดีด้วยพลังของซอฟต์แวร์ Ars Technica มองว่า จริง ๆ แล้ว Google ไม่เคยให้เซนเซอร์ที่ใหม่หรือน่าประทับใจ แต่พลังของ Machine Learning ที่มาพร้อมกับชิปที่จูนมาเฉพาะ <strong>ทำให้ภาพถ่ายออกมาสวยงาม</strong> พลังของ AI ทำให้ลูกเล่นในกล้องของ Pixel 9 Pro พอฟัดพอเหวี่ยงกับ iPhone 15 Pro Max ซึ่ง WIRED ก็มองไปในทางนี้เหมือนกัน</p>\n<p><img alt=\"alt=&quot;Pixel 9&quot;\" src=\"https://www.blognone.com/sites/default/files/externals/62a7b3cfc2e543fd69b8671685144efd.png\" /></p>\n<p>รอบนี้ Google ให้ชิป Tensor 4 และ RAM เริ่มต้น 12GB เพื่อรองรับฟีเจอร์ AI ต่าง ๆ โดย Sam Rutherford จาก  <a href=\"https://www.engadget.com/mobile/smartphones/google-pixel-9-review-the-go-to-android-smartphone-133005548.html\">Engadget</a> มองว่า Pixel 9 อาจมีติดขัดบ้างในการเล่นเกม <strong>แต่ในการใช้งานทั่วไปก็ไม่มีปัญหา สามารถทำงานได้ลื่นไหล</strong> ยกเว้นว่าจะแกล้งเปิดแอปที่สูบทรัพยากรหนัก ๆ ไว้พร้อมกันหลายหน้า</p>\n<p>Google พยายามชูให้ Pixel 9 เป็น Gemini Phone <strong>แต่ดูเหมือนฟีเจอร์ AI ที่ปล่อยออกมาจะยังไม่เข้าเป้า</strong>ในมุมมองของหลาย ๆ สื่อ เช่น CNET ที่พูดตรงไปตรงมาว่าฟีเจอร์บางอันดูมีประโยชน์ แต่หลาย ๆ ตัวก็เหมือนมีไว้สนุก ๆ มากกว่าใช้งานจริง เช่น Pixel Studio ที่ใช้สร้างรูปภาพ ก็ยังมี Hallucination หรือหลุดตัวละครติดลิขสิทธิ์ออกมาให้เราเห็น</p>\n<p><img alt=\"alt=&quot;Pixel 9&quot;\" src=\"https://www.blognone.com/sites/default/files/externals/e79d16ad93af9a858efc21220ee8c601.png\" /></p>\n<p>Ars Technica ก็มองไปทางเดียวกันว่า Gemini ยังช่วยงานทั่ว ๆ ไป เช่น จับเวลา เพิ่มโน้ต ได้ไม่ดีเท่า Google Assistant ปกติ แต่ Ars Technica ก็ชอบบางฟีเจอร์ เช่น Pixel Screenshots ที่ใช้ AI ช่วยเสิร์ชหาภาพ screenshot ที่เคยแคปเก็บไว้ได้</p>\n<h4>สรุป</h4>\n<p>โทรศัพท์ Google Pixel 9 ดูเป็นก้าวที่แตกต่างจากที่ผ่านมา ไล่ไปตั้งแต่การออกเรือธง 2 ขนาด ปรับงานประกอบให้พรีเมียมขึ้น การเพิ่มราคาขึ้นไปชนกับกลุ่มไฮเอนด์ ซึ่งชัดเจนว่า Google อยากขึ้นไปเล่นในตลาดข้างบนมากขึ้น</p>\n<p>สื่อหลายเจ้ามองคล้าย ๆ กันว่าซอฟต์แวร์ โดยเฉพาะฟีเจอร์ AI ที่เป็นจุดขายทั้งในอดีตและในรอบนี้ยังไม่น่าสนใจมากพอจะทำให้เราเรียก Pixel 9 ว่า Gemini Phone ได้เต็มปาก แต่ถ้ามองในภาพรวมด้านอื่น ๆ ทั้งดีไซน์ วัสดุ และสเปคของ Pixel 9 ก็ถือว่าค่อนข้างดี</p>\n<p><img src=\"https://www.blognone.com/sites/default/files/externals/2d16a4fac660e4e2f3b7612d4c619e81.jpeg\" alt=\"Pixel 9\" /></p>\n<p><img src=\"https://www.blognone.com/sites/default/files/externals/e745c94ccf71cc60fd29fe06f4b21774.jpeg\" alt=\"Pixel 9\" /></p>\n<p>อ้างอิง: <a href=\"https://www.theverge.com/24225221/google-pixel-9-pro-xl-review-ai-gemini-screen-battery-camera\">The Verge</a>, <a href=\"https://www.wired.com/review/google-pixel-9-pixel-9-pro-and-pixel-9-pro-xl/\">WIRED</a>, <a href=\"https://www.engadget.com/mobile/smartphones/google-pixel-9-review-the-go-to-android-smartphone-133005548.html\">Engadget</a>, <a href=\"https://arstechnica.com/gadgets/2024/08/pixel-9-family-the-just-hardware-review-no-ai/\">Ars Technica</a>, <a href=\"https://www.cnet.com/tech/mobile/google-pixel-9-review-chock-full-of-ai-but-thats-not-what-makes-it-great/\">CNET</a></p>\n</div></div></div><div><div>Topics: </div><div><div><a href=\"/topics/google-pixel-9\">Google Pixel 9</a></div><div><a href=\"/topics/google-pixel\">Google Pixel</a></div><div><a href=\"/topics/google\">Google</a></div><div><a href=\"/topics/review\">Review</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1832f3ef92277a5a6db22bc38ee5f58bd21be6c23927cf8adea00fd509b9f0f1","category":"Thai"}
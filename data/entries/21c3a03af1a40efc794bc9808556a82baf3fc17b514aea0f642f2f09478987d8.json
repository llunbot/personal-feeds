{"title":"รวยแล้วไปไหน ชีวิตพนักงาน NVIDIA ยังต้องทำงานหนักต่อไป แต่คนลาออกน้อยเพราะรวยมาก","link":"https://www.blognone.com/node/141773","date":1725195630000,"content":"<div><div><div><p>หนึ่งในคนที่น่าอิจฉาที่สุดช่วง 2-3 ปีที่ผ่านมาคงเป็น \"พนักงาน NVIDIA\" ที่ได้ค่าตอบแทนบางส่วนเป็นหุ้นของบริษัท เพราะมูลค่าหุ้นพุ่งทะยานฟ้าต่อเนื่อง (รอบ 2 ปีล่าสุดหุ้นขึ้นมาประมาณเกือบ 10 เท่า) แต่ชีวิตจริงของพนักงานอาจไม่ได้สวยหรูมากอย่างที่คิด</p>\n<p>Bloomberg มีสัมภาษณ์พนักงานและอดีตพนักงานของ NVIDIA หลายคน ทุกคนพูดตรงกันว่างานหนัก พนักงานรายหนึ่งเล่าว่ามีความคาดหวังต่อพนักงานว่าต้องทำงาน 7 วันต่อสัปดาห์ ทำงานเลิกตี 1-2, พนักงานอีกรายบอกว่ามีประชุมทั้งวัน วันละ 7-10 ประชุม แต่พนักงานทุกคนก็บอกกับ Bloomberg ว่างานหนักก็ทนได้ เพราะค่าตอบแทนมันสูงจนปฏิเสธไม่ได้</p>\n<p>พนักงานรายหนึ่งเล่าว่าพอเพื่อนร่วมงานเกือบทุกคนรวยกันหมด เราจึงเห็นพนักงานนั่งคุยกันว่าจะไปซื้อบ้านพักร้อนที่ไหนดี (คนที่มีความสุขที่สุดคงหนีไม่พ้นนายหน้าอสังหาริมทรัพย์ในย่าน Palo Alto ใกล้สำนักงานใหญ่ NVIDIA ที่มีลูกค้าล้นหลาม และลูกค้าจำนวนไม่น้อยวางเงินดาวน์สูงถึง 40-60% ของราคาบ้าน) หรือการไปดูกีฬานัดสำคัญที่ค่าตั๋วแพงมากๆ อย่าง NBA หรือ NFL นัดชิงชนะเลิศ, รถยนต์หรูราคาแพงมีให้เห็นทั่วไปในลานจอดรถของบริษัท Bloomberg ยังโชว์ภาพ Lamborghini สีเขียวของพนักงานรายหนึ่ง เลือกโทนสีรถให้สอดคล้องกับสีประจำบริษัทด้วย</p>\n<p>สถิติอัตราพนักงานลาออกของ NVIDIA อยู่ที่ 5.3% ในปี 2023 แต่พอเป็นปี 2024 ที่ราคาหุ้นร้อนระอุ อัตราลาออกลดลงเหลือ 2.7% ได้เอง ถ้าเทียบตัวเลขนี้กับค่าเฉลี่ยของบริษัทด้านเซมิคอนดักเตอร์อื่นๆ ที่อัตราลาออก 17.7% คงได้ข้อสรุปตรงกันว่า \"เงินแก้ปัญหาได้\" นั่นเอง</p>\n<p>ที่มา - <a href=\"https://www.bloomberg.com/news/articles/2024-08-26/what-s-it-like-working-at-nvidia-you-may-get-rich-but-work-remains-stressful\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/f4769264212b00b99e7072d3d39a1461.jpeg\" /></p>\n<p>ภาพจาก <a>NVIDIA Career</a></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/stock\">Stock</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"21c3a03af1a40efc794bc9808556a82baf3fc17b514aea0f642f2f09478987d8","category":"Thai"}
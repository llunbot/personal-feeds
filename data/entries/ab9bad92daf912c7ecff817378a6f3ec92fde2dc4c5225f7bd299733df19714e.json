{"title":"Instagram ปรับการแสดงรูปในหน้าโปรไฟล์ เป็นแนวตั้ง 4:5 แทนแบบเดิม 1:1","link":"https://www.blognone.com/node/144195","date":1737201260000,"content":"<div><div><div><p>ตั้งแต่เมื่อวานนี้ ผู้ใช้งาน Instagram ทยอยพบว่าการแสดงรูปในหน้าโปรไฟล์ มีการตีเส้นรูปภาพย่อยหรือ Grid เป็นสี่เหลี่ยมผืนผ้าแนวตั้งอัตราส่วน 4:5 จากเดิมที่เป็นสี่เหลี่ยมจัตุรัส 1:1 ซึ่งคุ้นเคยกันมาตั้งแต่เริ่มต้น Instagram โดย Instagram <a href=\"https://www.blognone.com/node/141473\">เคยบอกก่อนหน้านี้</a>ว่าได้เริ่มทดสอบกับผู้ใช้งานจำนวนหนึ่ง แต่ไม่ได้บอกว่าจะมีผลทั้งหมดหรือไม่และเมื่อใด</p>\n<p>Adam Mosseri หัวหน้าทีม Instagram ตอบคำถามในสตอรีหลังผู้ใช้งานบางรายโวยต่อการเปลี่ยนแปลงที่เกิดขึ้น โดยเขาเข้าใจว่าหลายคนชินกับการแสดง Grid เป็นสี่เหลี่ยมจัตุรัส แต่ตอนนี้คอนเทนต์ที่อัปโหลดบน Instagram ไม่ว่าจะเป็นรูปภาพหรือวิดีโอ ส่วนใหญ่เป็นแนวตั้ง การครอปแบบ 1:1 จึงทำให้ลดทอนการแสดงผล</p>\n<p>เขาบอกว่าการเปลี่ยนแปลงนี้อาจทำให้ผู้ใช้งานหลายคนมีความยุ่งยากในตอนแรก แต่จะเป็นการเปลี่ยนผ่านที่ให้ประสบการณ์ที่ดีขึ้นเมื่อเวลาผ่านไป ทั้งนี้ในขณะที่เขียนข่าว ยังไม่มีการเปลี่ยนแปลงในหน้าโปรไฟล์ของการดูผ่านเว็บบนเดสก์ท็อป</p>\n<p>ในวันนี้เช่นกัน <a href=\"https://www.blognone.com/node/144186\">Instagram ประกาศการเปลี่ยนแปลงของ Reels</a> ที่มีฟีดสำหรับคนใส่ใจโดยแสดงโพสต์ที่เพื่อนไปกด Like หรือคอมเมนต์ โดยเริ่มในอเมริกาก่อน</p>\n<p>สำหรับการเปลี่ยน Grid เป็น 4:5 นั้น กรณีที่อาจเป็นปัญหาเช่น Instagram ของแบรนด์หรือศิลปิน ที่เล่นกับเส้นแบ่งเพื่อตัดภาพขนาดใหญ่ให้ดูสวยงาม ตอนนี้หลายบัญชีก็แสดงผลผิดสัดส่วนไปซึ่งอาจต้องไปตามแก้ไขกัน ส่วนอันนี้เป็นตัวอย่างบัญชีที่ไม่เป็นปัญหาเพราะรูปและวิดีโอที่ลงรองรับฟอร์แมต 4:5 อยู่แล้ว</p>\n<p><img alt=\"No Description\" src=\"https://www.blognone.com/sites/default/files/externals/793e2d3207124e0d2d541a33e8030398.png\" /></p>\n<p>กรณี Instagram <a href=\"https://www.instagram.com/blognone_official/\">@blognone_official</a> ที่ทุกรูปเป็น 1:1 เมื่อแสดงผลครอปแบบ 4:5 ภาพก็ถูกตัดทอนบางส่วนไปแทนแบบนี้</p>\n<p><img alt=\"No Description\" src=\"https://www.blognone.com/sites/default/files/externals/f7ed81f89d5b67ddf0cee2230f82a9b8.png\" /></p>\n<p><strong>อัปเดต:</strong> ผู้ใช้งานสามารถปรับแต่งพรีวิวรูปใน Grid ของหน้าโปรไฟล์ได้ โดยไปที่แต่ละโพสต์ เลือก Adjust Preview โดยรูปที่เป็นสี่เหลี่ยมจัตุรัส สามารถพรีวิวแบบเต็ม แล้วใส่สีพื้นหลังที่ขอบด้านบน-ล่างได้ ตามตัวอย่างนี้</p>\n<p><img alt=\"No Description\" src=\"https://www.blognone.com/sites/default/files/externals/1ee41a109c511de79c009d8f87b1c7e7.png\" /></p>\n<p>ที่มา: <a href=\"https://www.theverge.com/2025/1/17/24346304/instagram-profile-grids-rectangles-squares\">The Verge</a></p>\n</div></div></div><div><div>Topics: </div><div><div><a href=\"/topics/instagram\">Instagram</a></div><div><a href=\"/topics/design\">Design</a></div><div><a href=\"/topics/ux\">UX</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ab9bad92daf912c7ecff817378a6f3ec92fde2dc4c5225f7bd299733df19714e","category":"Thai"}
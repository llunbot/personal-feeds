{"title":"Sony เผยข้อมูลเทคนิค PS5 Pro สถาปัตยกรรม RDNA 2.x, เน้น Ray Tracing และอัพสเกล","link":"https://www.blognone.com/node/143747","date":1734612809000,"content":"<div><div><div><p>นับว่าแปลกเล็กน้อยที่ Sony เลือกจะเปิดเผยข้อมูลเทคนิคของ PlayStation 5 Pro หลังเปิดตัวมาถึง 3 เดือน ในงาน PS5 Pro Technical Seminar เมื่อคืนที่ผ่านมานำโดย Mark Cerny ตำแหน่ง Lead Architect <a href=\"https://www.blognone.com/node/115270\">เจ้าเก่าหน้าเดิม</a></p>\n<p>ในภาพรวม การเปลี่ยนแปลงของ PlayStation 5 Pro จะโฟกัสอยู่ 3 เรื่องคือ <strong>GPU, Ray Tracing และ  AI Upscaling</strong> โดย Mark บอกว่า PlayStation 5 Pro เริ่มกระบวนการพัฒนาตั้งแต่ 2020 ก่อนเปิดตัว PlayStation 5 ด้วยซ้ำไป</p>\n<p><img src=\"https://www.blognone.com/sites/default/files/externals/b5b9e7c83a2d236994e15ba083394550.png\" alt=\"\" /></p>\n<p>เรื่องแรก GPU มีการอัพเกรดสถาปัตยกรรมจากเดิมที่เป็น RDNA 2 มาเป็น RDNA 2.x หมายความว่าตัวเบสยังคงเป็น RDNA 2 แต่พอเป็นการอัพเกรดกลางรอบ ทำให้ไม่สามารถเปลี่ยนสถาปัตยกรรมไป RDNA 3 เลยได้ เพราะส่งผลต่อไบนารี่โค้ดและแพ็กเกจเกม เลยเลือกที่จะเอาบางฟีเจอร์ของ RDNA 3 หรือแม้แต่ RDNA 4 มาใส่แทน โดย Mark ใช้ทั้งคำว่า \"future RDNA\" สำหรับงาน Ray Tracing และ \"custom RDNA\" สำหรับ Machine Learning (อัพสเกล)</p>\n<p>ขณะที่ในแง่พลังประมวลผล Mark บอกว่าตัวเลขที่หลุดมาว่า 33.5TFLOPS ไม่มีจริง (มาจากความเข้าใจผิดว่า RDNA 3 มี TFLOPS 2 เท่าจาก RDNA 2) แต่ระบุแค่ว่าดีกว่าเดิมราว 67% ก็คาดว่าอาจจะอยู่ที่ราวๆ 16.7TFLOPS (เทียบจาก PS5 ที่ 10TFLOPS) แต่ในแง่ประสิทธิภาพ (performance) ดีกว่าเดิม 45%</p>\n<p><img alt=\"No Description\" src=\"https://www.blognone.com/sites/default/files/externals/021730de83b5b96e5c4a1a8617039e87.png\" /></p>\n<p>นอกจากนี้แบนด์วิทแรม GDDR6 ก็เพิ่มขึ้น 28% ความเร็วเพิ่มจาก 448GB/s เป็น 576GB/s พร้อมทั้งมีการจัดสรรพื้นที่แรมให้กับเกมมากกว่าเดิม 1GB เพราะแอบใส่แรม GDDR5 เอาไว้รัน OS แยกโดยเฉพาะ</p>\n<p>ถัดมาเป็นเรื่อง Ray Tracing  โดย Mark บอกว่าการคำนวนเรื่องการสะท้อนและกระจายตัวของแสงดีกว่าเดิม จากการเปลี่ยนรูปแบบ Data Structure จาก BVH4 มาเป็น BVH8 (หนึ่งในฟีเจอร์จาก RDNA 4 หรือ future RDNA) รวมถึงการทำ stack management ในระดับฮาร์ดแวร์ ซึ่งไม่สามารถบอกความเร็วที่เพิ่มขึ้นได้แบบชัดๆ แต่จากที่ทีมงานทดสอบการคำนวนการสะท้อนแสง (ray intersection) คือเร็วขึ้นราวๆ 2-3 เท่า</p>\n<p><img alt=\"No Description\" src=\"https://www.blognone.com/sites/default/files/externals/2c6cfb57777e4cdf52ba0b5cdeccaedc.png\" /></p>\n<p>สุดท้าย Machine Learning และ PSSR (PlayStation Spectral Super Resolution Upscaling ) โดย Mark บอกว่าทีมโฟกัสไปที่การปรับปรุงความเร็วและลดเวลาในการอัพสเกลภาพต่อเฟรมเป็นสำคัญ โดยตอนแรกทีมงานต้องเลือกระหว่างการปรับปรุง GPU หรือหันไปใช้ NPU ก่อนจะจบที่ GPU ที่ปรับแต่ง (customed RDNA ที่พูดไปตอนต้น)</p>\n<p>คีย์หลักๆ คือทีม Sony พบว่าการอัพสเกลภาพ 4K มักจะคอขวดอยู่ที่แบนด์วิทแรม เลยตัดสินใจรวมโพรเซส vector registers ใน GPU ทำให้ได้พื้นที่และแบนด์วิทของแรมในเพิ่ม ช่วยแก้ข้อจำกัดที่กระทบความเร็วในการอัพสเกล</p>\n<p><img alt=\"No Description\" src=\"https://www.blognone.com/sites/default/files/externals/b1565e0cfafd08487206f2201740f27e.png\" /></p>\n<p>Mark บอกด้วยว่า CNNs ที่ใช้อยู่ในการอัพสเกลยังไม่ใช่แบบ \"fully-fused\" หรือการที่โพรเซสการอัพสเกลทุกอย่างเกิดขึ้นบน GPU ไม่ต้องวิ่งออกไปที่แรมเลย ซึ่งจะยิ่งทำให้การอัพสเกลเร็วมากขึ้นไปอีก โดยตอนนี้ PSSR ใช้เวลาในการอัพสเกล 1 เฟรมที่ราวๆ 2ms (DLSS ใช้เวลาต่ำกว่า 1ms) ซึ่งก็เป็นจุดที่ยังต้องปรับปรุงต่อไป</p>\n<p>ที่มา - <a href=\"https://www.youtube.com/watch?v=lXMwXJsMfIQ&amp;\">PlayStation</a></p>\n</div></div></div><div><div>Topics: </div><div><div><a href=\"/topics/ps5-pro\">PS5 Pro</a></div><div><a href=\"/topics/ps5\">PS5</a></div><div><a href=\"/topics/playstation\">PlayStation</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"78dea7c1915d2b831c64c0be6ca908f32739eaf718c820d6a12b3eb0c1131f4f","category":"Thai"}
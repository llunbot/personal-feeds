{"title":"Curl ถอดโค้ด Rust ออก หลังทดลองใช้งานมาสี่ปีแล้วฟีเจอร์ยังไม่ครบ ผู้ใช้ไม่ได้สนใจภาษา","link":"https://www.blognone.com/node/143792","date":1734886924000,"content":"<div><div><div><p>โครงการ curl ไคลเอนต์ HTTP ยอดนิยมประกาศถอดโค้ดโครงการ hyper ที่เป็นไลบรารีภาษา Rust หลังจากโค้ดนี้ได้รับบริจาคจาก ISRG มาสี่ปีแล้ว แต่ยังไม่สามารถพัฒนาให้ฟีเจอร์เทียบเท่า libcurl ได้</p>\n<p>hyper เป็นโครงการอิสระโดยตัวเอง แต่ตัวมันเป็นไลบรารีระดับล่าง เพื่อการพัฒนาไลบรารีและไคลเอนต์ HTTP ที่เหมาะสำหรับนักพัฒนาอีกชั้นหนึ่ง ตัวโครงการนี้<a href=\"https://www.blognone.com/node/121272\">กูเกิลเป็นผู้ให้ทุนผ่านทาง ISRG ผู้ให้บริการ Let's Encrypt</a> ที่จริงแล้วโครงการ Hyper ก็ได้รับความนิยมในตัวเองพอสมควร (มี GitHub Star 14,700 ดาว) และเพิ่งออกเวอร์ชั่น 1.0 ไปเมื่อปลายปี 2023 แต่สร้างเลเยอร์คั่นกลางเพื่อถอดโค้ด C เดิมออกจาก curl นั้นยุ่งยากและไม่คืบหน้าแม้จะเริ่มมาตั้งแต่ปี 2021 จนตอนนี้ hyper ผ่านการทดสอบประมาณ 95% แม้จะเกือบเท่ากับโค้ด C เดิม แต่ส่วนที่เหลือก็แก้ไขได้ยาก</p>\n<p>Daniel Stenberg ผู้ดูแลโครงการ curl ระบุว่าผู้ใช้ Rust จำนวนมากก็ชื่นชอบ hyper กัน แต่กลุ่มผู้ใช้ curl กลับไม่ได้สนใจขนาดนั้น และการดูแลโค้ดให้รันได้ทั้งสองภาษาก็ยุ่งยาก การถอดโค้ดออกไปจึงเป็นทางเลือกที่ดีกว่า ส่วนโครงการภาษา Rust อื่น เช่น rustls และ quiche เชื่อมต่อกับ curl ผ่าน API ที่ชัดเจนกว่า การดูแลจึงง่ายกว่า และทีมงานก็เปิดรับโครงการย่อยอื่นๆ ที่ต้องการใช้ภาษา Rust</p>\n<p>ตอนนี้โค้ด hyper ถูกถอดจาก git ของ curl แล้ว คาดว่าจะออกไบนารีเวอร์ชั่น 8.12.0 ในเดือนกุมภาพันธ์ 2025</p>\n<p>ที่มา - <a href=\"https://daniel.haxx.se/blog/2024/12/21/dropping-hyper/\">haxx.se</a></p>\n<p><img src=\"https://www.blognone.com/sites/default/files/externals/8d76da67268cd048aea1718256dbbdf5.png\" alt=\"\" /></p>\n</div></div></div><div><div>Topics: </div><div><div><a href=\"/topics/curl\">Curl</a></div><div><a href=\"/topics/rust\">Rust</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c04c739aa7f73ff5ec6597c8cd2c53425528b6dc7884f98d2373d5f4a7d9a1c9","category":"Thai"}
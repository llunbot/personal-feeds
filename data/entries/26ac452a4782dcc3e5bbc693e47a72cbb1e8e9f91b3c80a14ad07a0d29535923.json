{"title":"Truecaller เตรียมทำระบบกรองสแปมใน WhatsApp แก้ปัญหาแชทสแปมจากเบอร์แปลกหน้า","link":"https://www.blognone.com/node/133747","date":1683614405000,"content":"<div><div><div><p>Truecaller แอพช่วยตรวจสอบที่มาของเบอร์โทรศัพท์ ประกาศว่าจะเข้าไปช่วยตรวจสอบเบอร์โทรศัพท์ที่ใช้ใน WhatsApp และแอพแชทอื่นลักษณะเดียวกัน (ที่ต้องผูกบัญชีผู้ใช้กับเบอร์โทรศัพท์) เพื่อต่อต้านเบอร์สแปม-หลอกลวงที่กำลังระบาดอยู่ทั่วโลก</p>\n<p>Truecaller เป็นบริษัทจากสวีเดน แต่มีฐานลูกค้าใหญ่ของ Truecaller อยู่ในประเทศอินเดีย (ผู้ใช้ 250 ล้านคนในอินเดีย จากทั้งหมด 350 ล้านคนทั่วโลก) ตอนนี้ผู้ใช้ชาวอินเดียจำนวนมากกำลังประสบปัญหาสแปมใน WhatsApp ซึ่งเป็นแอพแชทที่ได้รับความนิยมสูงสุดของอินเดีย ทำให้ Truecaller ต้องพัฒนาฟีเจอร์ช่วยกรองสแปม WhatsApp เข้ามาต่อสู้</p>\n<p>การแชทผ่าน WhatsApp จะอิงกับเบอร์โทรศัพท์ของผู้ใช้งานเป็นหลัก (ต่างจาก LINE ที่มีระบบ ID และไม่อนุญาตให้แอดเพื่อนโดยอัตโนมัติได้) ทำให้เจอปัญหาสแปมแชทจากเบอร์โทรศัพท์ที่ไม่รู้จักได้ง่าย ระบบที่ Truecaller กำลังพัฒนาจะช่วยแจ้งเตือนว่าแชทใน WhatsApp นี้มาจากใคร และรีพอร์ต/บล็อคผู้ใช้ได้ง่ายขึ้น</p>\n<p>โมเดลธุรกิจของ Truecaller เป็นการผสมผสานระหว่างโฆษณาในแอพ Truecaller ที่ช่วยระบุตัวตนเจ้าของเบอร์โทรศัพท์ ร่วมกับการขาย<a href=\"https://www.truecaller.com/premium\">แอพเวอร์ชันพรีเมียม</a>ที่ไม่มีโฆษณา และมีฟีเจอร์เพิ่มจากเวอร์ชันปกติ</p>\n<p>ฟีเจอร์บล็อคสแปมใน WhatsApp จะเริ่มให้บริการช่วงปลายเดือนพฤษภาคมนี้</p>\n<p>ที่มา - <a href=\"https://www.reuters.com/technology/truecaller-aims-help-whatsapp-users-combat-spam-2023-05-08/\">Reuters</a></p>\n<p><img alt=\"No Description\" src=\"https://www.blognone.com/sites/default/files/externals/1b4f5bbfdf5c96a63aeecf17b454db04.jpg\" /></p>\n<p>ภาพหน้าจอ Truecaller สำหรับการสกรีนเบอร์โทรแปลกหน้า</p>\n</div></div></div><div><div>Topics: </div><div><div><a href=\"/topics/truecaller\">Truecaller</a></div><div><a href=\"/topics/whatsapp\">WhatsApp</a></div><div><a href=\"/topics/spam\">Spam</a></div><div><a href=\"/topics/india\">India</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"26ac452a4782dcc3e5bbc693e47a72cbb1e8e9f91b3c80a14ad07a0d29535923","category":"Thai"}
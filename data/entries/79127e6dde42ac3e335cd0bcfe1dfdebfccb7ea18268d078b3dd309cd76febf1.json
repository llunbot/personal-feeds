{"title":"ไมโครซอฟท์บอก Skype ยังไม่ตาย ปรับหน้าตาใหม่ ฟีเจอร์ TwinCam ใช้มือถือเป็นกล้องสอง","link":"https://www.blognone.com/node/124978","date":1632802003000,"content":"<div><div><div><p>ช่วงหลังไมโครซอฟท์เลิกสนใจ Skype หันไปโฟกัส Microsoft Teams แทน สังเกตได้จาก <a href=\"https://www.blognone.com/node/118760\">Windows 10 มีฟีเจอร์ประชุมออนไลน์ผ่าน Skype ในตัว</a> แต่<a href=\"https://www.blognone.com/node/123382\">พอเป็น Windows 11 เราได้ Teams มาแทน</a></p>\n<p>ไมโครซอฟท์<a href=\"https://www.blognone.com/node/116554\">เคยยืนยันว่าไม่ทิ้ง Skype แน่</a> แต่ไม่มีอะไรดีกว่าการแสดงให้เห็นว่าทำจริงๆ</p>\n<p>ล่าสุดไมโครซอฟท์ประกาศแผนการอัพเดต Skype ชุดใหญ่เพื่อแสดงให้เห็นว่ายังไม่ปล่อยให้ตายไป</p>\n<p><img src=\"https://www.blognone.com/sites/default/files/externals/4c32f2080c23ae5916944c211b00f003.jpg\" /></p>\n<p>การเปลี่ยนแปลงที่เห็นได้ชัดเจนที่สุดคือ ปรับ UI ใหม่ (อีกแล้ว) ให้สีสันสดใส สวยงามมากขึ้น หน้าจอตอนวิดีโอคอลล์จะเห็นวิดีโอขนาดใหญ่ขึ้น เห็นตัวเราเองเสมอ แม้ไม่ได้เปิดกล้องก็ตาม (สามารถสั่งปิดการแสดงวิดีโอได้ ถ้ามีปัญหาแบนด์วิธ) เพื่อนร่วมคอลล์ที่ไม่มีกล้อง ก็จะแสดงไอคอนพร้อมภาพพื้นหลังสวยงาม เปลี่ยนเองได้ ไม่ดูสีเทาๆ จืดๆ แบบที่ผ่านมา</p>\n<p><img src=\"https://www.blognone.com/sites/default/files/externals/e9ed09ad332be737fa08710e83390d26.jpg\" /></p>\n<p>ฟีเจอร์ใหม่ที่น่าสนใจชื่อ TwinCam เป็นการใช้กล้องจากมือถือเป็นกล้องตัวที่สองของเราในระหว่างคอลล์ ช่วยให้เห็นมุมมองเพิ่มเติม โดยเพื่อนร่วมประชุมจะเห็นภาพของเราแบ่งเป็น 2 ส่วน แสดงผลทั้งสองกล้องพร้อมกัน</p>\n<p><img src=\"https://www.blognone.com/sites/default/files/externals/bf6c8c14a86cd617376b6c0f66fcc96a.jpg\" /></p>\n<p>หน้าจอฝั่งแชทก็ปรับปรุงให้ทันสมัยขึ้นเช่นกัน เปลี่ยนธีมได้ สีสันสดใสขึ้น</p>\n<p><img src=\"https://www.blognone.com/sites/default/files/externals/e6def47aca6663848df49597bf4c1d1a.jpg\" /></p>\n<p>ตัวไคลเอนต์ของ Skype ก็ถูกปรับปรุงให้ประสิทธิภาพดีขึ้น 30% บนเดสก์ท็อป และ 200% บน Android, ไคลเอนต์เวอร์ชันเว็บตอนนี้รองรับเบราว์เซอร์ทุกตัวแล้ว (ก่อนหน้านี้รองรับ Edge/Chrome ล่าสุดเพิ่ม Safari/Opera เข้ามา แต่ยังไม่มีไอคอน Firefox)</p>\n<p>ที่มา - <a href=\"https://www.skype.com/en/blogs/2021-08-announcement-modern-skype/\">Skype Blog</a></p>\n</div></div></div><div><div>Topics: </div><div><div><a href=\"/topics/skype\">Skype</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"79127e6dde42ac3e335cd0bcfe1dfdebfccb7ea18268d078b3dd309cd76febf1","category":"Thai"}
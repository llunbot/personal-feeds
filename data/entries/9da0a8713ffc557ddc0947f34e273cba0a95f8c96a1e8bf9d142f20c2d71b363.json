{"title":"Stack Overflow เปิดตัว OverflowAI ใช้ AI ช่วยตอบคำถามโปรแกรมเมอร์ ไม่ต้องขุดกระทู้เอง","link":"https://www.blognone.com/node/135063","date":1690772927000,"content":"<div><div><div><p>Stack Overflow ประกาศฟีเจอร์ AI ชุดใหญ่ในชื่อแบรนด์ว่า <strong>OverflowAI</strong> ภาพรวมคือการใช้โมเดลภาษาขนาดใหญ่ LLM ช่วยสรุปเนื้อหากระทู้ถาม-ตอบ เพื่อให้โปรแกรมเมอร์อ่านทำความเข้าใจได้สะดวกรวดเร็วกว่าเดิม</p>\n<p><img alt=\"No Description\" src=\"https://www.blognone.com/sites/default/files/externals/9ccf2ff78fb1f1c472d98a73e69fb5f6.png\" /></p>\n<p>ตัวอย่างฟีเจอร์ที่นำมาโชว์ได้แก่ <strong>Search</strong> มีเนื้อหาสรุปคำตอบของกระทู้ให้เลย โดยจะแสดงอยู่ด้านบนสุดเหนือรายชื่อผลการค้นหากระทู้ <a href=\"https://www.blognone.com/node/133790\">คล้ายกับฟีเจอร์ AI สรุปคำตอบของ Google Search</a>, ถามแล้วยังสามารถสนทนาถามรายละเอียดต่อได้</p>\n<p><img alt=\"No Description\" src=\"https://www.blognone.com/sites/default/files/externals/6d0bf099f1c7dd5c50f47d8be6a0642f.png\" /></p>\n<p>หากใช้ <strong>Stack Overflow for Teams</strong> เวอร์ชันองค์กร ยังสามารถสั่งให้ดึงข้อมูลจากแหล่งอื่นๆ เช่น Stack Overflow เวอร์ชันสาธารณะ, Confluence และ  GitHub ขององค์กรมาแสดงเพิ่มได้ (แสดงไอคอนแหล่งที่มาตามภาพ)</p>\n<p>ฟีเจอร์ Search ขององค์กรยังตั้งค่าความยาก-ง่าย, ความยาวของคำตอบ และโหมดการตอบคำถามได้ด้วย</p>\n<p><img alt=\"No Description\" src=\"https://www.blognone.com/sites/default/files/externals/86b401ef6eda6d86cacf22f645e6b5f5.png\" /></p>\n<p><img alt=\"No Description\" src=\"https://www.blognone.com/sites/default/files/externals/f846fc369527dd9467efe0db889b49b4.png\" /></p>\n<p>แอพเวอร์ชันองค์กรยังรองรับการฝังคำตอบลงใน Visual Studio Code รูปแบบ sidebar ด้านข้างที่ช่วยถาม-ตอบข้อมูลทางเทคนิค เหมาะกับการเริ่มเรียนรู้โปรเจคใหม่ หรือต้อนรับเพื่อนร่วมทีมคนใหม่ที่ยังไม่มีความรู้เกี่ยวกับโค้ดภายในองค์กรดีพอ แหล่งข้อมูลสามารถดึงได้จาก Confluence, Google Drive, Github, ServiceNow ด้วย</p>\n<p><img alt=\"No Description\" src=\"https://www.blognone.com/sites/default/files/externals/f605b899d1aa97cba0db186126bc7390.png\" /></p>\n<p>ฟีเจอร์ถาม-ตอบข้อมูลภายในยังใช้กับ Slack ได้ด้วย (ฐานข้อมูลเดียวกันจะถามผ่านอินเทอร์เฟซอะไรก็ได้) วิธีใช้งานคือแท็กหา @stackoverflow ในหน้าแชทของ Slack ได้เลย</p>\n<p><img alt=\"No Description\" src=\"https://www.blognone.com/sites/default/files/externals/b5ff75de4aaf33ec414eb41d73ef0297.png\" /></p>\n<p>ช่วงหลัง Stack Overflow พบปัญหาว่าคนเข้าใช้งานน้อยลง ส่วนหนึ่งเป็นเพราะ<a href=\"https://www.blognone.com/node/134336\">เครื่องมือ AI ช่วยเขียนโค้ดที่ดีขึ้น (เช่น ChatGPT หรือ GitHub Copilot) สามารถถาม AI ได้แทนการนั่งค้นกระทู้เก่าที่มีคนถามไว้แล้ว</a> การปรับตัวของ Stack Overflow โดยใช้เครื่องมือ AI เข้ามาตอบโจทย์ลูกค้ากลุ่มเดียวกันจึงน่าสนใจว่าจะสามารถรับมือปัญหานี้ได้ดีแค่ไหน</p>\n<p>ที่มา - <a href=\"https://stackoverflow.blog/2023/07/27/announcing-overflowai/\">Stack Overflow</a></p>\n</div></div></div><div><div>Topics: </div><div><div><a href=\"/topics/stack-overflow\">Stack Overflow</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/development\">Development</a></div><div><a href=\"/topics/programming\">Programming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9da0a8713ffc557ddc0947f34e273cba0a95f8c96a1e8bf9d142f20c2d71b363","category":"Thai"}
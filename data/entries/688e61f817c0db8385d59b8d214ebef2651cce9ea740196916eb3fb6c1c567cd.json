{"title":"AMD ออกแพตช์ให้ Windows 11 ทำงานกับซีพียู Zen 5 ดีขึ้น ประสิทธิภาพเพิ่มสูงสุด 13%","link":"https://www.blognone.com/node/141598","date":1724393312000,"content":"<div><div><div><p><a href=\"https://www.blognone.com/node/141289\">AMD เริ่มวางขายซีพียู Ryzen 9000 ช่วงต้นเดือนสิงหาคมนี้</a> โดยโฆษณาว่า<a href=\"https://www.blognone.com/node/140106\">ใช้แกน Zen 5 ที่มีจำนวนคำสั่งต่อรอบ (IPC) สูงกว่า Zen 4 ถึง 16%</a> อย่างไรก็ตาม ผลการรีวิวของเว็บไซต์ฮาร์ดแวร์ต่างๆ ออกมาในทางเดียวกันว่า ประสิทธิภาพของ Ryzen 9000 ไม่ได้เพิ่มจาก Ryzen 7000 มากเท่าที่โฆษณาไว้</p>\n<p>AMD ออกมาชี้แจงผ่านบล็อกของบริษัทใน 2 ประเด็น</p>\n<ul>\n<li>การวัดประสิทธิภาพของ AMD เอง (ที่โชว์ในกราฟของงานเปิดตัว) ต่างจากผลการวัดของรีวิวเวอร์ เพราะมีความซับซ้อนทั้งเกมที่ใช้ทดสอบ ชิ้นส่วนฮาร์ดแวร์ และคอนฟิกของวินโดวส์ ซึ่ง AMD ยืนยันว่าผลของตัวเองถูกต้อง หรืออีกนัยหนึ่งไม่ได้โกง-โกหกแต่อย่างใด</li>\n<li>ซีพียูกลุ่ม Zen 5 ออกแบบให้มีการพยากรณ์คำสั่งถัดไป (branch prediction) ต่างจาก Zen รุ่นก่อนๆ ซึ่งอาจมีผลกับการทำงานของวินโดวส์ ดังนั้น AMD จึงร่วมมือกับไมโครซอฟท์ปรับแต่งโค้ดของ Windows 11 ให้รองรับสถาปัตยกรรม branch prediction ส่วนนี้ดีขึ้น โดยซีพียู Zen 5 อาจเห็นประสิทธิภาพดีขึ้นสูงสุดถึง 13% ในบางเกม (ทดสอบกับ Ryzen 9 9950X) โค้ดส่วนนี้ยังส่งผลให้ประสิทธิภาพของ Zen 3 และ Zen 4 ดีขึ้นด้วยเล็กน้อย</li>\n</ul>\n<p>ตัวอัพเดตอันนี้เริ่มปล่อยมาแล้วใน Windows Insider Program (Release Preview Channel - Build 26100)</p>\n<p>ที่มา - <a href=\"https://community.amd.com/t5/gaming/ryzen-9000-series-community-update-gaming-performance/ba-p/704054\">AMD</a> via <a href=\"https://www.neowin.net/news/amd-microsoft-prepping-windows-11-24h2-performance-patch-for-ryzen-9000-7000-5000-cpus/\">Neowin</a></p>\n<p><img src=\"https://www.blognone.com/sites/default/files/externals/f8aba4cccd2e426849330de782859357.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/2170dffe6f30fcd9d654242b273804af.png\" /></p>\n</div></div></div><div><div>Topics: </div><div><div><a href=\"/topics/ryzen\">Ryzen</a></div><div><a href=\"/topics/amd\">AMD</a></div><div><a href=\"/topics/cpu\">CPU</a></div><div><a href=\"/topics/zen\">Zen</a></div><div><a href=\"/topics/hardware\">Hardware</a></div><div><a href=\"/topics/windows-11\">Windows 11</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"688e61f817c0db8385d59b8d214ebef2651cce9ea740196916eb3fb6c1c567cd","category":"Thai"}
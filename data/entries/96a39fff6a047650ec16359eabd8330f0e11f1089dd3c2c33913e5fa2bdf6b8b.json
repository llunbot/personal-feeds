{"title":"[TOP500] เครื่อง Frontier ยังครองแชมป์ซูเปอร์คอมพิวเตอร์, อันดับ Top 10 ยังเหมือนเดิม","link":"https://www.blognone.com/node/133953","date":1684806056000,"content":"<div><div><div><p>TOP500 ประกาศอันดับซูเปอร์คอมพิวเตอร์โลกประจำรอบเดือนมิถุนายน 2023 (ประกาศทุกครึ่งปี) อันดับหนึ่งยังเป็น<a href=\"https://www.blognone.com/node/128737\">เครื่อง Frontier ของห้องวิจัย Oak Ridge National Laboratory ที่ครองแชมป์มาตั้งแต่รอบเดือนมิถุนายน 2022</a> โดยมีตัวเลขสมรรถนะเพิ่มขึ้นเล็กน้อยเป็น 1.194 exaflop/s จากการปรับแต่งประสิทธิภาพโดยไม่ได้เพิ่มฮาร์ดแวร์ (เดิม 1.102 Exaflop/s)</p>\n<p>อันดับสองยังเป็น <a href=\"https://www.blognone.com/node/117065\">Fugaku ของญี่ปุ่น</a> ที่ยังยึดอันดับนี้ได้เหนียวแน่น, อันดับสาม LUMI ของฟินแลนด์ยังครองอันดับเดิม, <a href=\"https://www.blognone.com/node/131505\">อันดับสี่ Leonardo ของอิตาลี ติดชาร์ทเข้ามารอบที่แล้ว</a>, อันดับห้า <a href=\"https://www.blognone.com/node/106395\">Summit อดีตแชมป์โลกของ IBM</a> โดยรวมแล้วอันดับ Top 10 รอบนี้เหมือนเดิมทั้งหมด ไม่มีเครื่องหน้าใหม่เข้ามาติดในชาร์ท ส่วน<a href=\"https://www.blognone.com/node/133932\">เครื่องใหม่ Research SuperCluster (RSC) ของ Meta</a> ยังไม่ได้ส่งผลเข้ามาทันอันดับรอบนี้ คงต้องรอรอบหน้าเดือนพฤศจิกายน</p>\n<p>ประเด็นที่น่าสนใจใน TOP500 รอบนี้คือส่วนแบ่งตลาดของ AMD ที่เพิ่มขึ้นมาก โดยมีเครื่องที่ใช้ซีพียู AMD จำนวน 121 เครื่อง เพิ่มขึ้นจากปีที่แล้ว 29% และถ้านับเฉพาะ Top 10 มีเครื่องที่ใช้ซีพียู AMD จำนวน 4 เครื่อง ซึ่งรวมถึงแชมป์อย่าง Frontier ด้วย ภาพรวมเครื่องส่วนใหญ่ยังใช้ซีพียูอินเทล แต่ลดลงเหลือ 360 เครื่อง</p>\n<p>ส่วนแบ่งตลาดซูเปอร์คอมพิวเตอร์จากจีนยังลดจำนวนลง จากเดิมมี 162 เครื่องลดเหลือ 134 เครื่อง, สหรัฐอเมริกามีเครื่องติดอันดับเยอะขึ้นจากเดิม 126 เพิ่มเป็น 150 เครื่อง ถ้านับตามภูมิภาค เอเชียมี 192 เครื่อง, อเมริกาเหนือ 160 เครื่อง, ยุโรป 133 เครื่อง</p>\n<p>ที่มา - <a href=\"https://top500.org/news/frontier-remains-sole-exaflop-machine-and-retains-top-spot-improving-upon-its-previous-hpl-score/\">TOP500</a>, <a href=\"https://www.tomshardware.com/news/amd-now-powers-121-of-the-worlds-fastest-supercomputers\">Tom's Hardware</a></p>\n<p><img alt=\"No Description\" src=\"https://www.blognone.com/sites/default/files/externals/64a3bade9bb847a0b2aaeea9774e4447.jpg\" /></p>\n<p>ภาพเครื่อง Frontier จาก <a href=\"https://www.ornl.gov/news/early-frontier-users-seize-exascale-advantage-grapple-grand-scientific-challenges\">Oak Ridge National Laboratory</a></p>\n</div></div></div><div><div>Topics: </div><div><div><a href=\"/topics/top500\">TOP500</a></div><div><a href=\"/topics/supercomputer\">Supercomputer</a></div><div><a href=\"/topics/high-performance-computing\">High Performance Computing</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"96a39fff6a047650ec16359eabd8330f0e11f1089dd3c2c33913e5fa2bdf6b8b","category":"Thai"}
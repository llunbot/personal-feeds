{"title":"ภารกิจ Inspiration4 พาคนไปโคจรรอบโลก 3 วันสำเร็จ ลูกเรือทั้ง 4 กลับสู่โลกแล้ว","link":"https://www.blognone.com/node/124826","date":1632033108000,"content":"<div><div><div><p>หลังจาก SpaceX ได้ยิงจรวด Falcon 9 เมื่อเวลา 7:02 น. ของวันพฤหัสบดีที่ 16 กันยายนที่ผ่านมา เพื่อ<a href=\"https://www.blognone.com/node/124785\">ส่งลูกเรือที่เป็นคนทั่วไป 4 คนไปโคจรรอบโลกด้วยยาน Dragon เป็นเวลา 3 วัน ภายใต้ภารกิจชื่อ Inspiration4</a> ล่าสุดยานได้กลับสู่โลกอย่างปลอดภัยแล้ว</p>\n<p>ระหว่างอยู่บนยาน ลูกเรือได้เก็บตัวอย่างของเหลวและเลือดของทุกคนเพื่อนำกลับมาตรวจดูชีวนิเวศจุลชีพ (microbiome) เพื่อดูการเปลี่ยนแปลงระหว่างอยู่ในอวกาศเป็นเวลา 3 วัน รวมถึงวัด ECG, ระดับออกซิเจนในเลือด, อัตราการเต้นของหัวใจ ฯลฯ ไว้ด้วย เพื่อนำมาเปรียบเทียบความแตกต่างระหว่างคนทั่วไปกับนักบินอวกาศอาชีพที่ผ่านการฝึกมาอย่างหนัก</p>\n<p>นอกจากนั้นลูกเรือได้ใช้เวลาไปกับการโผล่ออกมาดูวิวแบบ 360 องศาผ่านหน้าต่างโดม หรือ Cupola ที่อยู่บริเวณส่วนหัวของยาน Dragon รวมถึงกิจกรรมส่วนตัวที่ลูกเรือแต่ละคนสนใจ เช่น Sian Proctor หนึ่งในลูกเรือได้วาดภาพยาน Dragon โดยเธอระบุก่อนออกเดินทางว่าตื่นเต้นที่จะสังเกตว่าหมึกและสีมีพฤติกรรมอย่างไรในอวกาศ</p>\n<p><img src=\"https://www.blognone.com/sites/default/files/externals/78c237d24e572b1beb1d97a4a36c88fe.png\" /></p>\n<p>ด้าน Chris Sembroski ลูกเรืออีกคนได้นำอูคุเลเล่ที่ผลิตขึ้นพิเศษไปด้วย โดยเขาได้ทดลองเล่นเครื่องดนตรีดังกล่าวในสภาวะไร้น้ำหนัก รวมถึงใช้เวลาไปกับการถ่ายภาพผ่านหน้าต่างโดม และเหล่าลูกเรือยังได้วิดีโอคอลไปหาเด็กๆ ที่เป็นคนไข้ของโรงพยาบาล St. Jude ด้วยเพื่อพูดคุยและตอบคำถามต่างๆ</p>\n<p><img src=\"https://www.blognone.com/sites/default/files/externals/599163c84302d9a78f44f8cd76274b22.png\" /><em>Chris Sembroski กำลังถ่ายภาพผ่าน Cupola</em></p>\n<p>เช้าวันนี้เวลาราว 5:12 น. ตามเวลาประเทศไทย ยาน Dragon ได้เริ่มขั้นตอนการกลับโลกโดยการปล่อยส่วนท้ายของยาน (trunk) ทิ้งแล้วลดระดับลงด้วยไอพ่นเป็นเวลาราว 15 นาที จากนั้นก็ปิดส่วนหัวแล้วพุ่งเข้าสู่ชั้นบรรยากาศของโลก ซึ่งอุณหภูมิที่พื้นผิวด้านนอกของยานนั้นร้อนถึง 1,900 องศาเซลเซียส แต่เกราะป้องกันความร้อนสามารถคุมอุณหภูมิภายในยานให้ไม่เกิน 30 องศาเซลเซียส รวมถึงชุดสูทของลูกเรือก็มีท่อต่อเข้ามาเพื่อพ่นลมเย็นอยู่ตลอด</p>\n<p><img src=\"https://www.blognone.com/sites/default/files/externals/8214ad4aa60f44089b19a5d6d3cae546.png\" /><em>ภาพจากกล้องจับความร้อนขณะที่ยาน Dragon พุ่งเข้าสู่โลก</em></p>\n<p>ต่อมาเวลาราว 6:02 น. ยาน Dragon ได้ผ่านชั้นบรรยากาศของโลกมาเรียบร้อยแล้วและปล่อยร่มชูชีพนำร่อง (drogue chutes) เพื่อลดความเร็วของยานจากราว 560 กม./ชม. ให้เหลือ 193 กม./ชม. จากนั้นเพียง 1 นาทีก็ตัดร่มชูชีพนำร่องทิ้งแล้วปล่อยร่มชูชีพหลักออกมาเพื่อลดความเร็วให้เหลือเพียง 24 กม./ชม. ก่อนจะตกลงมหาสมุทรแอตแลนติกในเวลา 6:06 น.</p>\n<p><img src=\"https://www.blognone.com/sites/default/files/externals/74a3daa54f6a5034b0b1100e70eb0a78.png\" /></p>\n<p>ลูกเรือทั้งหมดจะถูกตรวจร่างกายหลังจบภารกิจ ส่วนยาน Dragon จะถูกส่งกลับ SpaceX เพื่อนำไปตรวจสอบและน่าจะใช้ในภารกิจในอนาคตได้อีก ทั้งนี้ ตามเป้าหมายเดิมที่ SpaceX แจ้งไว้ว่ายานจะโคจรรอบโลกที่ความสูง 575 กม. แต่จากข้อมูลล่าสุดระบุว่าบางจังหวะได้ขึ้นไปสูงสุดที่ 590 กม. เลยทีเดียว</p>\n<p>SpaceX มีแผนสำหรับภารกิจถัดไปที่จะมีคนทั่วไปร่วมด้วยอีกในช่วงต้นปีหน้า โดยเป็นภารกิจร่วมกับ Axiom Space บริษัทรับพัฒนาโครงสร้างพื้นฐานสำหรับอวกาศซึ่งปีที่แล้วเพิ่งรับงานจาก NASA ให้ผลิตยานที่มนุษย์สามารถอยู่อาศัยได้เพื่อนำไปเชื่อมเข้ากับสถานีอวกาศนานาชาติ หรือ ISS ซึ่งภารกิจใหม่นี้จะมีลูกเรือเป็นคนทั่วไป 4 คนเช่นเดิม แต่ 1 ในนั้นเคยเป็นนักบินอวกาศของ NASA มาก่อน โดยคราวนี้จะเดินทางไปที่ ISS</p>\n<p>ที่มา - <a href=\"https://www.space.com/spacex-inspiration4-returns-to-earth\">Space.com</a><br />\n<em>ภาพทั้งหมดโดย SpaceX</em></p>\n</div></div></div><div><div>Topics: </div><div><div><a href=\"/topics/spacex\">SpaceX</a></div><div><a href=\"/topics/space\">Space</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"976239ded24b17ec11d11263f72480374b8b2564a8c3678efd93728918e25389","category":"Thai"}
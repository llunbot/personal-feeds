{"title":"Google DeepMind เปิดตัว Synth ID ระบบลายน้ำบอกว่าภาพสร้างด้วย AI, มนุษย์มองไม่เห็น ทำลายยาก","link":"https://www.blognone.com/node/135504","date":1693362310000,"content":"<div><div><div><p>Google DeepMind เปิดตัว <a href=\"https://www.deepmind.com/synthid\">Synth ID</a> ระบบลายน้ำฝังลงในภาพที่สร้างด้วย AI เพื่อยืนยันว่าเป็นภาพที่ไม่ได้สร้างโดยมนุษย์ ป้องกันปัญหาภาพปลอม-บิดเบือนเหตุการณ์จริง สามารถตรวจสอบย้อนกลับได้</p>\n<p><a href=\"https://www.blognone.com/node/133829\">กูเกิลประกาศฟีเจอร์นี้ตั้งแต่งาน Google I/O 2023</a> และออกผลงานจริงมาเป็น Synth ID ที่พัฒนาโดยทีม DeepMind ร่วมกับ Google Research</p>\n<p>Synth ID เป็นการฝังลายน้ำที่สายตามนุษย์แยกไม่ออก (imperceptible) และทำลายได้ยาก การใส่ฟิลเตอร์ดัดแปลงภาพแบบง่ายๆ เปลี่ยนสี เปลี่ยนระดับการบีบอัดไฟล์ภาพ หรือ crop ภาพให้เล็กลงนั้นไม่สามารถกำจัดลายน้ำของ Synth ID ได้ (แต่การดัดแปลงภาพอย่างมาก กูเกิลใช้คำว่า extreme image manipulation ยังสามารถทำลายได้)</p>\n<p><img alt=\"No Description\" src=\"https://www.blognone.com/sites/default/files/externals/ae5e63ae99dde818a52c6b7ab923df0b.jpg\" /></p>\n<p>เบื้องหลังของ Synth ID สร้างด้วยเทคนิค deep learning ทั้งการใส่ลายน้ำ (watermarking) และการตรวจสอบลายน้ำ (identifying) เพื่อหาวิธีที่ดีที่สุดในการใส่ลายน้ำให้คนมองไม่เห็น ตรวจสอบไม่ได้ แต่เครื่องมือของกูเกิลยังตรวจสอบได้</p>\n<p>ในเบื้องต้น Synth ID จะถูกใช้กับ <a href=\"https://www.blognone.com/node/128653\">Imagen บริการสร้างภาพด้วย AI</a> ของ Google Cloud ในวงจำกัดก่อน แล้วจะค่อยๆ ขยายไปยังบริการอื่นในเครือกูเกิลต่อไป</p>\n<p>ที่มา - <a href=\"https://www.deepmind.com/blog/identifying-ai-generated-images-with-synthid\">DeepMind</a></p>\n</div></div></div><div><div>Topics: </div><div><div><a href=\"/topics/deepmind\">DeepMind</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/deep-learning\">Deep Learning</a></div><div><a href=\"/topics/google-cloud\">Google Cloud</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ce5002e0d2f06f4c552a59f86d0cbc6b0a89c901c550e4e5265adaf835d01886","category":"Thai"}
{"title":"Snapchat ปิดฟีเจอร์ Solar System ที่จัดระดับความสัมพันธ์กับเพื่อน หลังผู้ใช้งานบางคนไม่สบายใจ","link":"https://www.blognone.com/node/139108","date":1712454451000,"content":"<div><div><div><p>Snapchat ประกาศปิดฟีเจอร์เสริม Solar System ซึ่งใช้งานได้เฉพาะคนที่สมัคร <a href=\"https://www.blognone.com/node/129167\">Snapchat+</a> บริการ subscription รายเดือน หลังมีรายงานความกังวลและไม่สบายใจที่เกิดขึ้น จากกลุ่มผู้ใช้งานวัยรุ่นที่ได้เล่นฟีเจอร์ Solar System นี้</p>\n<p>Solar System เป็นลูกเล่นใน Snapchat เพื่อแสดงข้อมูลว่าเรากับเพื่อน ใกล้ชิดหรือห่างกันแค่ไหนในรูปแบบระบบสุริยะจักรวาล โดยสมมติให้เพื่อนเป็นดวงอาทิตย์ และบอกว่าเราคือดาวดวงไหน ถ้าเป็นดาวพุธ ก็แปลว่าใกล้กับดวงอาทิตย์มาก เป็นเพื่อนสนิท แต่ถ้าเป็นดาวยูเรนัส ก็แปลว่าห่างไกลกัน เป็นต้น</p>\n<p>The Wall Street Journal รายงานปัญหาความไม่สบายใจจากผู้ใช้งานวัยรุ่นบางคน เมื่อเขาพบว่าแฟนในชีวิตจริง กลับเป็นดาวยูเรนัสใน Snapchat เป็นต้น ทำให้เกิดการเรียกร้องต่อ Snapchat เพื่อทบทวนการเปิดใช้ฟีเจอร์นี้</p>\n<p>Snapchat ออกแถลงการณ์ในเวลาต่อมา อธิบายว่าฟีเจอร์ที่พูดถึงระดับความสนิทของเพื่อนใน Snapchat นั้นมีหลายตัว เช่น Best Friends ให้ชื่อเพื่อนสนิทอยู่ด้านบนของรายชื่อผู้ติดต่อ, Streaks เป็นตัวนับว่าผู้ใช้งานมีบทสนทนากับเพื่อนแต่ละคนต่อเนื่องกันมาแล้วกี่วัน ส่วน Solar System ใช้งานได้เฉพาะคนที่สมัคร Snapchat+ ซึ่งมีการใช้ฟีเจอร์นี้ประมาณ 0.25% ของผู้ใช้งานบนแพลตฟอร์ม ข้อมูลที่แสดงบนระบบสุริยะจักรวาล เป็นผู้ใช้งานกับเพื่อนหนึ่งคนเท่านั้น ไม่มีการจัดอันดับเทียบระหว่างเพื่อนแต่ละคน ไม่มีการให้คะแนนความสัมพันธ์ เหตุผลที่ Snapchat พัฒนาฟีเจอร์นี้ เพื่อหวังให้เกิดการปรับปรุงและรับรู้สถานะความสัมพันธ์ ให้เป็นไปในทางที่ดีขึ้น จากการสนทนาในหัวข้อต่าง ๆ ที่สอดคล้องกัน</p>\n<p>อย่างไรก็ตาม Snapchat บอกว่ากระแสตอบรับนั้นมีในทิศทางตรงกันข้ามด้วย หลายคนใช้ฟีเจอร์นี้แล้วรู้สึกแย่ลง Snapchat จึงตัดสินใจปิดฟีเจอร์นี้ไปเลย</p>\n<p>ที่มา: <a href=\"https://newsroom.snap.com/th-TH/best-friends-streaks-and-the-solar-system\">Snapchat</a> และ <a href=\"https://www.wsj.com/tech/personal-tech/new-snapchat-feature-teen-insecurity-754ebae0\">The Wall Street Journal</a></p>\n<p><img src=\"https://www.blognone.com/sites/default/files/externals/5120c3b18cb5303d303e0bcc2d39789d.jpg\" /></p>\n</div></div></div><div><div>Topics: </div><div><div><a href=\"/topics/snapchat\">Snapchat</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e49bacc32da45f957d6135ae2538495f4eae2cd20dde52a7d45438f0bb990f40","category":"Thai"}
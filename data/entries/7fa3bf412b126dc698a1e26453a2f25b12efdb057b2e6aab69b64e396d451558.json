{"title":"Capcom มองการ Mod เกมในพีซีนั้นไม่ต่างอะไรกับการโกงเกม","link":"https://www.blognone.com/node/136516","date":1698828946000,"content":"<div><div><div><p>การ Mod เกมในพีซีเหมือนจะเป็นสิ่งที่หลีกเลี่ยงไม่ได้จนถึงขั้นเป็นหนึ่งในวัฒนธรรมของหมู่พีซีเกมเมอร์ไปแล้ว บางเกมการ Mod ก็ช่วยให้เกมดีขึ้น เช่น เกมในเครือ Bethesda ที่เพิ่มฟีเจอร์ หรือแก้ไขบางอย่างของเกม แต่ล่าสุด Capcom ผู้พัฒนา และจัดจำหน่ายเกมสัญชาติญี่ปุ่นมองว่า การ Mod เกมบนพีซีไม่ต่างอะไรกับการโกงเกม</p>\n<p>ในช่วงหลัง ๆ เกมซีรี่ส์ Resident Evil ของ Capcom นั้นถือเป็นหนึ่งเกมที่เป็นที่นิยมมากสำหรับชาว Mod โดยผลงานการ Mod ดัง ๆ เช่น การนำรถไฟโทมัส และ CJ จาก GTA เข้ามาใส่ในเกมที่ทำให้เกมดูตลกขึ้น หรือล่าสุดที่มีผู้เล่นบางคน Mod เกม Resident Evil 4 Remake โดยการเอาเสื้อของ Leon ออก</p>\n<p><img alt=\"No Description\" src=\"https://www.blognone.com/sites/default/files/externals/bfe0f0af7928078cc3510b8fae39b3d5.png\" /></p>\n<p>ล่าสุด Capcom พูดถึงการโกง และการละเมิดลิขสิทธิ์ในเกมพีซี และผลกระทบที่อาจเกิดขึ้น โดย Capcom ให้ความเห็นว่า Mod เป็นส่วนหนึ่งของปัญหานี้เช่นกัน ในคลิปประมาณนาทีที่ 14 Capcom บอกว่าการ Mod เกมไม่ต่างอะไรกับการโกง โดยกล่าวว่า บริษัทกำหนดให้การ Mod เกมทั้งหมดเป็นเป็นสูตรโกง ยกเว้น Mod ที่ได้รับการสนับสนุนอย่างเป็นทางการจาก Capcom</p>\n<p>Capcom กล่าวต่อไปว่า Mod บางตัวที่มีเนื้อหาไม่เหมาะสมสามารถส่งผลเสีย ต่อชื่อเสียงของเกมหรือแฟรนไชส์ได้ และยังอธิบายด้วยว่า Mod สามารถสร้างข้อบกพร่องใหม่ ๆ และทำให้ผู้เล่นต้องการการสนับสนุนผู้พัฒนาเกมมากขึ้น ซึ่งนำไปสู่การขยายทรัพยากร และต้นทุนการพัฒนาเกมที่เพิ่มขึ้น หรือแม้แต่ทำให้เกิดความล่าช้าในการพัฒนาเกม</p>\n<p>อย่างไรก็ดี Capcom ไม่ได้พูดตรง ๆ ว่าการ Mod เป็นสิ่งไม่ดี หรือออกมาต่อต้านการ Mod เกม และในคลิปการนำเสนอ Capcom ก็ยอมรับว่า Mod ส่วนใหญ่สามารถส่งผลเชิงบวกต่อเกมได้</p>\n<p>ที่มา - <a href=\"https://kotaku.com/capcom-pc-game-mods-cheat-cheating-resident-evil-piracy-1850977967\">Kotaku</a>, <a href=\"https://www.gamesradar.com/mods-are-no-different-than-cheating-according-to-capcom/\">Games Radar+</a></p>\n</div></div></div><div><div>Topics: </div><div><div><a href=\"/topics/capcom\">Capcom</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7fa3bf412b126dc698a1e26453a2f25b12efdb057b2e6aab69b64e396d451558","category":"Thai"}
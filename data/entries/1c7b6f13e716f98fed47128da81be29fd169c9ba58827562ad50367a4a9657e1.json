{"title":"ASUS เปิดตัวเมนบอร์ด-การ์ดจอ BTF (Back-to-The-Future) ซ่อนสายเคเบิลไม่เกะกะในเคส","link":"https://www.blognone.com/node/137603","date":1704938585000,"content":"<div><div><div><p>ASUS เปิดตัวสินค้ากลุ่มเมนบอร์ดและการ์ดจอซีรีส์ BTF (Back-to-The-Future) ที่เสนอแนวทางดีไซน์แบบใหม่ ไม่มีสายเคเบิลมาให้เห็นเกะกะภายในเคสพีซี (hidden-connector)</p>\n<p>แนวทางของ BTF ไม่ใช่ตัดสายเคเบิลทิ้งไปทั้งหมด แต่ปรับให้พอร์ตเชื่อมต่อสายไฟไปอยู่ตำแหน่งใต้บอร์ดแทน (ดูภาพประกอบ) เพื่อให้สายเคเบิลไม่พันเกะกะทับกับชิ้นส่วนการ์ดจอต่างๆ ที่เสียบลงด้านหน้าบอร์ด</p>\n<p>บอร์ดตระกูล BTF สองรุ่นแรกที่เปิดตัวและวางขายคือ ROG Maximus Z790 Hero BTF ที่ใช้ดีไซน์สะอาดตาแต่ก็ยังดูโฉบเฉี่ยว กับ TUF Gaming Z790-BTF WiFi ที่เน้นโทนสีขาว สว่าง สะอาด บอร์ดทั้งสองรุ่นใช้ชิปเซ็ต Z790 ของอินเทล และรองรับ Wi-Fi 7 ในตัว</p>\n<p><img alt=\"No Description\" src=\"https://www.blognone.com/sites/default/files/externals/508db32e8373320a861436a9dc3f003a.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/cd552d40002a1a5d1f068e392d135325.jpg\" /></p>\n<p>ASUS ยังนำเสนอตัวอย่างพีซีที่ใช้ระบบ BTF ทั้งชุดคือบอร์ดและเคส ออกมาเป็นพีซีเกมมิ่งรุ่น TUF Gaming B760M-BTF WiFi D4 ที่แสดงให้เห็นชิ้นส่วนภายในเป็นระเบียบเรียบร้อย (ยกเว้นสายพาวเวอร์ของการ์ดจอ เพราะกินไฟเยอะเกินการจ่ายไฟของ PCIe ต้องต่อตรงจากพาวเวอร์ซัพพลาย) ตามภาพ</p>\n<p><img alt=\"No Description\" src=\"https://www.blognone.com/sites/default/files/externals/96f1a910297cdf9feda826d55b23fa28.jpg\" /></p>\n<p>แต่ถ้าอยากไปสุดทางจริงๆ ASUS ยังมีสิ่งที่เรียกว่า Advanced BTF เป็นบอร์ดที่สล็อตจ่ายไฟการ์ดจอมีกำลังสูงเป็นพิเศษ (PCIe high-power connector กำลังไฟสูงสุด 600W) เพื่อให้เสียบการ์ดจอแล้วกำลังไฟเพียงพอ ไม่ต้องไปต่อสายเคเบิลเพิ่ม บอร์ดตัวนี้จำเป็นต้องใช้ร่วมกับการ์ดจอรุ่นพิเศษที่ระบุว่าเป็น BTF ซึ่ง ASUS เพิ่งออก <a href=\"https://rog.asus.com/graphics-cards/graphics-cards/rog-strix/rog-strix-rtx4090-24g-btf-gaming/\">ROG Strix GeForce RTX 4090 BTF Edition</a> และ <a href=\"https://www.asus.com/motherboards-components/graphics-cards/tuf-gaming/tuf-rtx4070tis-16g-btf-white/\">ASUS TUF Gaming GeForce RTX 4070 Ti SUPER BTF White Edition</a> มาขายด้วยพร้อมกัน</p>\n<p><img alt=\"No Description\" src=\"https://www.blognone.com/sites/default/files/externals/c802def7342c51a9b21be1e17e3bfa7b.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/844132435b67aa0e43ff9a0711d6295e.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/ee099fdf627e43aa050940462821f719.jpg\" /></p>\n<p>ASUS บอกว่าแนวทางดีไซน์ BTF มีผู้ผลิตชิ้นส่วนฮาร์ดแวร์จำนวนมากเข้าร่วม (โดยเฉพาะผู้ผลิตเคส) และจะทยอยเปิดตัวสินค้าตระกูล BTF ตามมาในช่วงไตรมาสแรกของปี 2024 ที่ระบุชื่อแบรนด์ได้แก่ Aerocool, be quiet!, Cooler Master, Corsair, Inwin, Lian Li, Phanteks, Silverstone, Thermaltake แต่ผู้ผลิตชิ้นส่วนประเภทอื่นๆ (เช่น การ์ดจอยี่ห้ออื่น) จะเข้าร่วมหรือไม่ก็คงต้องตามดูกันต่อไป</p>\n<p>ที่มา - <a href=\"https://edgeup.asus.com/2024/introducing-btf-an-easy-clean-approach-to-pc-building-that-keeps-the-cables-out-of-sight/\">ASUS</a>, <a href=\"https://videocardz.com/newz/asus-reveals-cable-free-geforce-rtx-4090-btf-gpu-with-600w-pcie-connector-no-12vhpwr-needed\">Videocardz</a></p>\n</div></div></div><div><div>Topics: </div><div><div><a href=\"/topics/asus\">ASUS</a></div><div><a href=\"/topics/mainboard\">Mainboard</a></div><div><a href=\"/topics/gpu\">GPU</a></div><div><a href=\"/topics/hardware\">Hardware</a></div><div><a href=\"/topics/motherboard\">Motherboard</a></div><div><a href=\"/topics/ces-2024\">CES 2024</a></div><div><a href=\"/topics/rog\">ROG</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1c7b6f13e716f98fed47128da81be29fd169c9ba58827562ad50367a4a9657e1","category":"Thai"}
{"title":"ธนาคารกลางออสเตรเลียเลือกรูปแบบการใช้งาน CBDC เตรียมทดลอง 14 รูปแบบ","link":"https://www.blognone.com/node/132922","date":1678212731000,"content":"<div><div><div><p>ธนาคารกลางออสเตรเลีย (Reserve Bank of Australia - RBA) และศูนย์วิจัยความร่วมมือทางการเงินดิจิทัล (Digital Finance Cooperative Research Centre - DFCRC) ประกาศเลือกแนวทางการใช้งานเงินดิจิทัลที่ออกโดยธนาคารกลาง (central bank digital currency - CBDC) มาเตรียมการทดสอบจริงทั้งหมด 14 รูปแบบการใช้งาน จากที่มีการส่งแนวคิดเข้าไป 140 รูปแบบ</p>\n<p>รูปแบบการใช้งานหลายแบบไม่ต่างจากรูปแบบการทดลอง CBDC ในประเทศอื่นๆ นัก เช่น การจ่ายเงินโดยไม่ใช้อินเทอร์เน็ต (offline payments) ที่ธนาคาร ANZ เสนอให้ทดสอบการจ่ายเงินแบบออฟไลน์ แต่เป็นการจ่ายเงินเพื่อชำระค่าสินค้า (consumer-to-merchant) เท่านั้น  โดยผู้ขายต้องใช้โทรศัพท์รับเงินจากบัตร NFC ของผู้ซื้อ โดยระหว่างรับชำระจะไม่ต้องเชื่อมต่ออินเทอร์เน็ต และเมื่อรับชำระสำเร็จแล้วสามารถโอนเงินทั้งหมดเข้าบัญชีธนาคารภายหลัง</p>\n<p>อีกรูปแบบหนึ่งของการทดลองจาก Commonwealth Bank เสนอให้ใช้ CBDC ชำระค่าสินค้าแล้วจ่ายภาษีมูลค่าเพิ่มโดยอัตโนมัติ ทำให้เงินภาษีเข้าและออกสรรพากรทันทีที่มีธุรกรรมเกี่ยวกับภาษีมูลค่าเพิ่ม หากธุรกิจมีเครดิตภาษีเกินมาก็ได้เงินเข้าบัญชีอัตโนมัติ ข้อเสนอบางส่วนเสนอให้เชื่อมดอลลาร์ออสเตรเลียเข้ากับเงินคริปโตเพื่อเร่งความเร็วในการโอนเงินข้ามประเทศ หรือตลาดตราสารหนี้ออสเตรเลียเสนอให้นำ CBDC มาใช้ชำระค่าตราสารหนี้เพื่อลดวันชำระจาก T+2 เหลือ T+0</p>\n<p>แม้จะมีแนวทางเสนอเข้าไปมากมาย แต่ธนาคารที่ส่งข้อเสนอเหล่านี้ก็แสดงความเห็นว่าการใช้งาน CBDC น่าจะต้องรออีกหลายปีกว่าจะมีการใช้งานจริง เพราะต้องดูความเป็นไปได้ของรูปแบบการใช้งานแต่ละแบบว่าทำได้จริงหรือไม่ รวมถึงต้องคิดถึงข้อกำหนดในการกำกับดูแลต่างๆ ที่เกี่ยวข้อง</p>\n<p>ที่มา - <a href=\"https://www.rba.gov.au/media-releases/2023/mr-23-06.html\">RBA</a>, <a href=\"https://www.itnews.com.au/news/cba-anz-use-cases-selected-in-cbdc-pilot-project-591524\">IT News</a></p>\n<p><img alt=\"No Description\" src=\"https://www.blognone.com/sites/default/files/externals/ccc0e7c528d1136fee13a33aa44e23a6.png\" /></p>\n</div></div></div><div><div>Topics: </div><div><div><a href=\"/topics/australia\">Australia</a></div><div><a href=\"/topics/cbdc\">CBDC</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"197f0a1762158068d2968773c351933a41f0780b411f60ebc1c39bbb63a204c0","category":"Thai"}
{"title":"ผลสำรวจ StackOverflow พบนักพัฒนาส่วนใหญ่ชอบ AI เขียนโค้ดแม้ยังทำงานซับซ้อนไม่ได้","link":"https://www.blognone.com/node/141136","date":1722321841000,"content":"<div><div><div><p>StackOverflow ออกรายงานสำรวจนักพัฒนากว่า 65,000 คนในปี 2024 โดยปีนี้มีหมวดการสำรวจด้านปัญญาประดิษฐ์โดยเฉพาะ พบว่าอัตราการใช้งาน AI ช่วยเขียนโค้ดเพิ่มขึ้นอย่างรวดเร็วเป็น 62% มี 14% วางแผนว่าจะใช้งานเร็วๆ นี้ เทียบกับปีที่แล้วที่มีคนใช้ 44% โดยส่วนใหญ่ยังพึงพอใจกับการใช้งานอยู่</p>\n<p>นักพัฒนาที่ใช้งาน AI เขียนโค้ดระบุข้อดีของการใช้ AI ว่าเพิ่มประสิทธิภาพการทำงานขึ้น (81%) และสามารถเรียนรู้เทคโนโลยีได้เร็วขึ้น (62%) แต่เมื่อถามถึงความไว้ใจใน AI ส่วนใหญ่อยู่กลางๆ กลุ่มไว้ใจมากมีเพียง 2.7% เท่านั้น เมื่อถามถึงประสิทธิภาพของ AI ในการเขียนโค้ดส่วนใหญ่ยังให้ความเห็นกลางๆ ว่า AI รองรับโจทย์ซับซ้อนได้พอสมควรแต่มีเพียงส่วนน้อย (3.3%) ที่ระบุว่ารองรับงานที่ซับซ้อนได้ดี</p>\n<p>ภาพรวมการใช้งานยังคงเน้นหนักอยู่ที่การเขียนโค้ด (82%), ถามคำถาม (67%), และการดีบั๊ก (56%) แนวทางการใช้งานที่มีการพูดถึงกันก่อนหน้านี้ เช่น การสร้างชุดทดสอบโค้ด หรือการรีวิวโค้ดกลับมีการใช้งานน้อย แต่เมื่อถามถึงปีหน้าก็มีผู้ตอบจำนวนมากระบุว่ามีแผนจะใช้งานมากขึ้น</p>\n<p>โปรแกรมเมอร์เป็นกลุ่มหนึ่งที่ใช้งาน AI เป็นวงกว้าง และมีเครื่องมือเฉพาะสำหรับการให้บริการ LLM สำหรับการเขียนโปรแกรม เราจึงน่าจะเห็น AI คุณภาพดีขึ้นเรื่อยๆ หรือบางองค์กรที่มีเงื่อนไขความปลอดภัยข้อมูลก็อาจจะได้เห็นโมเดลเฉพาะทางสำหรับใช้งานในองค์กรกันมากขึ้น</p>\n<p>ที่มา - <a href=\"https://survey.stackoverflow.co/2024/ai#developer-tools-ai-next\">Stackoverflow Survey 2024</a></p>\n<p><img alt=\"No Description\" src=\"https://www.blognone.com/sites/default/files/externals/622567c285b22080236a896fea2e85a1.png\" /></p>\n</div></div></div><div><div>Topics: </div><div><div><a href=\"/topics/stack-overflow\">Stack Overflow</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8a8ddcba5b3e4f4d0a38e96532e1d8bb081124961dfb0680c6cc5d0d0ed96c03","category":"Thai"}
{"title":"Bret Taylor อดีตซีอีโอร่วม Salesforce บอกวงการโปรแกรมมิ่งต้องคิดใหม่ทำใหม่หมด ในยุค Autonomous Era","link":"https://www.blognone.com/node/143835","date":1735216312000,"content":"<div><div><div><p><a href=\"https://www.blognone.com/node/132574\">Bret Taylor อดีตซีอีโอร่วมของ Salesforce</a> และประธานบอร์ด OpenAI (ปัจจุบันกำลังทำบริษัทใหม่ชื่อ Sierra เป็น enterprise AI) โพสต์ลงบล็อกส่วนตัว ชวนคิดว่าวงการโปรแกรมมิ่งกำลังจะเข้าสู่ยุคอัตโนมัติ (Autonomous Era) จึงต้องเปลี่ยนวิธีคิดอย่างมากมาย เพราะพื้นฐานมันแตกต่างจากยุคผู้ช่วยกึ่งอัตโนมัติ (Autopilot Era) ในปัจจุบัน</p>\n<p>Taylor บอกว่าวงการโปรแกรมมิ่งในช่วงหลายสิบปีที่ผ่านมา เกิดแนวคิดใหญ่ๆ ที่กลายเป็นรากฐานของการเขียนโปรแกรมในทุกวันนี้ เช่น การเกิดขึ้นของภาษา C, ส่วนติดต่อผู้ใช้แบบ GUI, เครื่องมือพัฒนา IDE ไปจนถึงแนวคิดการกระจายศูนย์ (distributed computing) ที่ส่งต่อมายังการส่งข้อความระหว่างกัน (message passing) ที่ส่งอิทธิพลกับภาษา Go</p>\n<p>เขาบอกว่าในยุค Autonomous Era ที่มนุษย์เปลี่ยนบทบาทจากผู้เขียนโค้ด มาเป็นผู้ควบคุมเครื่องมือสร้างโค้ด จำเป็นต้องมีแนวคิดใหญ่ๆ แบบเดียวกัน ถ้าการสร้างโค้ดไม่ใช่ข้อจำกัดอีกต่อไป เราควรต้องมีภาษาโปรแกรมแบบใหม่ที่สร้างขึ้นมาเพื่อยุคสมัยใหม่หรือไม่ (ภาษาที่สร้างมาเพื่อมนุษย์อ่านเข้าใจง่ายอย่าง Python อาจไม่จำเป็นอีกแล้ว) บทบาทของเครื่องมือต่างๆ เช่น IDE, CI/CD จะเป็นอย่างไร เป็นสิ่งที่ต้องขบคิดกันเป็นอย่างมาก หากมีใครที่กำลังพยายามแก้ไขปัญหาเหล่านี้อยู่ เขาก็ยินดีพูดคุยด้วย</p>\n<p>ที่มา - <a href=\"https://backchannel.org/blog/autonomous-software\">Bret Taylor</a></p>\n<p><img alt=\"No Description\" src=\"https://www.blognone.com/sites/default/files/externals/1f92fc5c4c5c50388ad93601c537dbb0.png\" /></p>\n</div></div></div><div><div>Topics: </div><div><div><a href=\"/topics/bret-taylor\">Bret Taylor</a></div><div><a href=\"/topics/programming\">Programming</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c5bf111d315e1c34d952108c9b5895619888670b5fe351d025aef717ab208047","category":"Thai"}
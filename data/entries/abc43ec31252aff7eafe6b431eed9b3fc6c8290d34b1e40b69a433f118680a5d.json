{"title":"นักวิจัยรายงานช่องโหว่ Bitwarden ทำคนร้ายถอดรหัสฐานข้อมูลรหัสได้หากเปิดใช้ Windows Hello นักพัฒนาแก้ไปตั้งแต่เดือนเมษายน","link":"https://www.blognone.com/node/137477","date":1704304112000,"content":"<div><div><div><p>RedTeam Pentesting บริษัทความปลอดภัยซอฟต์แวร์จากเยอรมนีรายงานถึงการตรวจสอบความปลอดภัยของ Bitwarden ซอฟต์แวร์เก็บรหัสผ่าน โดยพยายามถอดรหัสฐานข้อมูลเมื่อผู้ใช้เปิดใช้งานฟีเจอร์ปลดล็อกฐานข้อมูลด้วย Windows Hello ที่ทำให้ผู้ใช้ไม่ต้องพิมพ์ master password ทุกรอบที่ต้องการใช้งาน แต่เพียงแต่ตรวจสอบลายนิ้วมือหรือใบหน้าเท่านั้น</p>\n<p>ทีมงานพบว่า Bitwarden อาศัยฟีเจอร์ Credential Manager ของวินโดวส์ในการเก็บกุญแจถอดรหัสหลังจากผู้ใช้ในรหัสผ่านครั้งแรก ฟีเจอร์นี้เข้ารหัสข้อมูลภายในด้วยรหัสผ่านของผู้ใช้ และยังสำรองกุญแจไปยัง domain controller อีกด้วย แนวทางนี้ไมโครซอฟท์ออกแบบให้ผู้ใช้ที่ลืมรหัสผ่านสามารถกู้ฐานข้อมูลภายใน  Credential Manager ออกมาได้แม้เปลี่ยนรหัสไปแล้ว ดังนั้นหากคนร้ายสามารถเข้าถึง domain controller และเข้าถึงเครื่องของเหยื่อได้ ก็จะสามารถถอดรหัสฐานข้อมูลใน Credential Manager ออกมาได้ด้วย ทำให้เปิดฐานข้อมูลใน Bitwarden ได้ทั้งหมด</p>\n<p>ทาง RedTeam แจ้งแนวทางโจมตีนี้ไปยังไมโครซอฟท์และ Bitwarden ทางไมโครซอฟท์ระบุว่าซอฟต์แวร์ทำงานตามที่ออกแบบไว้ แต่ทาง Bitwarden ยอมรับว่าแม้คนร้ายจะเข้าถึงเครื่องได้ระดับนี้ก็ไม่ควรถอดรหัสฐานข้อมูลออกมาได้ และออกอัพเดต 2023.4.0 แก้ไขโดยใช้ KeyCredentialManager API ของวินโดวส์ที่ไม่สามารถถอดรหัสได้ หากไม่ได้ยืนยันตัวตนกับ Windows Hello จริงๆ และทาง RedTeam ก็เห็นว่าเป็นการแก้ไขที่ถูกต้องแม้ยังไม่ได้ตรวจสอบซ้ำอย่างจริงจังว่ามีช่องโหว่อื่นหรือไม่</p>\n<p>ช่องโหว่นี้น่าจะโจมตีได้ยากเพราะคนร้ายต้องเข้าถึงเครื่องของเหยื่อได้ก่อน แต่รายงาน CVE-2023-27706 ก็ให้คะแนน CVSSv3.1 ไว้ที่ 7.1 เป็นช่องโหว่ระดับร้ายแรงสูง</p>\n<p>ที่มา - <a href=\"https://blog.redteam-pentesting.de/2024/bitwarden-heist/\">RedTeam Pentesting</a></p>\n<p><img alt=\"No Description\" src=\"https://www.blognone.com/sites/default/files/externals/3102848d79c2e3040b5931843d2c3c6b.png\" /></p>\n</div></div></div><div><div>Topics: </div><div><div><a href=\"/topics/bitwarden\">Bitwarden</a></div><div><a href=\"/topics/password-manager\">Password Manager</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"abc43ec31252aff7eafe6b431eed9b3fc6c8290d34b1e40b69a433f118680a5d","category":"Thai"}
{"title":"Konami เผยเหตุผลเปลี่ยนชื่อ PES เป็น eFootball, ปรับเป็นเล่นฟรี แต่โหมดออฟไลน์ต้องซื้อ","link":"https://www.blognone.com/node/124267","date":1629204465000,"content":"<div><div><div><p>Seitaro Kimura โปรดิวเซอร์ของเกม eFootball จาก Konami ให้สัมภาษณ์กับ TechRadar ถึงเบื้องหลังที่<a href=\"https://www.blognone.com/node/123821\">เปลี่ยนชื่อเกมจาก PES (Winning Eleven ในญี่ปุ่น) มาเป็น eFootball</a> และปรับโมเดลการหาเงินเป็น free-to-play ตามยุคสมัย</p>\n<p>Kimura บอกว่าเหตุผลในการเปลี่ยนชื่อเกมมาจากหลายปัจจัยร่วมกัน แต่ปัจจัยหลักคือกระแสอีสปอร์ต ส่วนปัจจัยอื่นๆ มีทั้งการเปลี่ยนเอนจินมาเป็น Unreal Engine, การยกเครื่องเกมให้เข้ากับคอนโซลเจนใหม่ และความต้องการของผู้เล่นที่มุ่งไปสู่ free-to-play และ crossplay ข้ามแพลตฟอร์ม</p>\n<p>การเปลี่ยนแปลงหลายอย่างรวมๆ กันที่เยอะขนาดนี้ ทำให้บริษัทตัดสินใจเปลี่ยนมาใช้ชื่อ eFootball เพียงชื่อเดียว หลอมรวมแบรนด์ PES และ Winning Eleven เข้าด้วยกัน</p>\n<p><img src=\"https://www.blognone.com/sites/default/files/externals/7e81f20d2ec5236e7ca83f58117b4c6a.jpg\" /></p>\n<p>ในฝั่งเอนจินเกม eFootball เปลี่ยนจาก Fox Engine ของ Konami เองมาเป็น Unreal Engine 4 โดยยังคงเอนจินฟุตบอลของตัวเองเอาไว้ โดย Kimura ยอมรับว่าการพอร์ตเอนจินฟุตบอลมาลง UE4 เป็นความท้าทาย แต่ UE มีชุมชนนักพัฒนาขนาดใหญ่ ทำให้เขาเรียนรู้จากประสบการณ์ของคนอื่นๆ ได้ง่ายเช่นกัน</p>\n<p>ข้อดีของการใช้ Unreal คือการทำเกมลงหลายๆ แพลตฟอร์มพร้อมกันง่ายขึ้นมาก (eFootball ลง PS4/PS5, Xbox One/Series, พีซี, มือถือ แต่ยังไม่มี Switch โดยเกมเวอร์ชันมือถือสามารถ cross-play ได้ทัดเทียมกับแพลตฟอร์มอื่นๆ เล่นได้ผ่านเครือข่าย 4G/5G โดยไม่บังคับต่อ Wi-Fi)</p>\n<p>ในแง่โมเดลการหาเงิน Kimura บอกว่าจะพยายามบาลานซ์ไม่ให้เกมเอียงไปทาง pay-to-win มากเกินไป ผู้เล่นทุกคนควรสนุกกับเกมได้อย่างยุติธรรม แต่เขาก็ให้ข้อมูลว่าจะนำโหมดออฟไลน์เดิมมาขายเป็นคอนเทนต์พรีเมียมด้วย</p>\n<p>Konami ยังจ้างนักฟุตบอลระดับโลก 2 คนคือ Andreas Iniesta และ Gerard Pique มาเป็นโมเดลเพื่อความสมจริง รวมถึงขอคำแนะนำจากนักฟุตบอลตัวจริงเพื่อให้เกมออกมาสมจริงที่สุด เอนจินเกมตัวใหม่จะเน้นเรื่องการดวล 1v1 ระหว่างผู้เล่นมากขึ้น ซึ่งจะปรับวิธีการควบคุมใหม่ด้วย (คล้ายกับเกม FIFA มากขึ้น)</p>\n<p>ที่มา - <a href=\"https://www.techradar.com/news/how-the-pro-evolution-of-konamis-efootball-came-to-be\">TechRadar</a></p>\n</div></div></div><div><div>Topics: </div><div><div><a href=\"/topics/efootball\">eFootball</a></div><div><a href=\"/topics/konami\">Konami</a></div><div><a href=\"/topics/games\">Games</a></div><div><a href=\"/topics/winning-eleven\">Winning Eleven</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"83f776e4e209967af32d939fc9ea08910833fd7f835fc841fe09116386261dc0","category":"Thai"}
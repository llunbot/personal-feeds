{"title":"ใจถึงก็ไปถึง วีลแชร์ตีนตะขาบ Ziesel ลุยได้หมด ทั้งภูเขา ทะเล หิมะ ฟุตบาท","link":"https://www.blognone.com/node/125772","date":1636543420000,"content":"<div><div><div><p>ผู้พิการและผู้ป่วยที่นั่งวีลแชร์ ไม่จำเป็นต้องอยู่แค่บนทางเรียบอีกต่อไป เพราะโลกเรามีสิ่งที่เรียกว่ารถวีลแชร์ออฟโร้ดแบบตีนตะขาบอยู่ รถวีลแชร์ออฟโร้ดของแบรนด์ Ziesel ประเทศออสเตรีย ที่ขายมาตั้งแต่ปี 2013 และพัฒนามาเรื่อยๆ จนปัจจุบันมีสองรุ่น คือรุ่น Sport ที่พร้อมลุยทุกสภาพพื้นผิว และรุ่น Street ที่ปรับแต่งกระจกมองข้าง ล้อสายพาน และไฟสัญญาณ ให้ถูกต้องตามกฎหมายจราจรยุโรป</p>\n<p>ทั้งสองรุ่นเป็นยานยนต์ไฟฟ้าเต็มรูปแบบ มาพร้อมมอเตอร์ไฟฟ้า และแบตเตอรี่ลิเธียมไอออน 8kWh มอเตอร์ทรงพลังจนสามารถต่อพ่วงและลากน้ำหนักได้ถึง 1 ตัน สามารถวิ่งขึ้นเนินชันได้ถึง 30 องศา ความเร็วสูงสุดอยู่ที่ 30 กิโลเมตรต่อชั่วโมง แรงบิด 500 Nm น้ำหนัก 350 กิโลกรัม</p>\n<p><img src=\"https://www.blognone.com/sites/default/files/externals/13974fce995a76f8a4f9944707553985.jpg\" /></p>\n<p>ตัววีลแชร์มีระบบกันสะเทือนคู่ ด้านความปลอดภัยมีโรลบาร์ป้องกันอันตรายกรณีพลิกคว่ำและเข็มขัดนิรภัย สามารถบังคับได้ด้วยมือเดียวผ่านจอยสติ้กที่ติดอยู่บนที่วางแขน มีหน้าจอบอกโหมดการขับขี่และแบตเตอรี่</p>\n<p>Ziesel ทุกคันเป็นแบบสังประกอบ สามารถเลือกสีวัสดุ ปรับแต่งสี และสายพานล้อตีนตะขาบได้ แต่บอกก่อนว่าถึงตัวรถรุ่น Street จะใช้งานได้บนท้องถนนในยุโรป แต่ก็ไม่แน่ชัดว่าจะถูกกฎจราจรบ้านเราหรือไม่</p>\n<p><img src=\"https://www.blognone.com/sites/default/files/externals/dfe32a14cdf8b88e69dc133ff1b7682e.jpg\" /></p>\n<p>ส่วนการขับขี่บนฟุตบาทถึงไม่มีทางขึ้น หรือฟุตบาทจะเป็นหลุมเป็นบ่อก็ลุยได้สบาย ติดนิดเดียวคือตัวรถมีความกว้างมากกว่าวีลแชร์ปกติ อาจจะต้องใช้พื้นที่ทางเท้ามาก จะให้ดีคงเหมาะกับการไปเที่ยวต่างจังหวัด ภูเขา ทะเล ทุ่งหญ้ามากกว่า</p>\n<p>ในบ้านเรามีบริษัทนำเข้ารถวีลแชร์ตีนตะขาบรุ่นนี้อยู่เหมือนกัน ผู้ที่สนใจสามารถดูข้อมูลเพิ่มเติมได้ที่<a href=\"https://www.mobility.fun/offroad-wheelchair\">เว็บไซต์ของบริษัทนี้</a> น่าเสียดายที่รถทุกคันเป็นแบบสั่งประกอบ จึงไม่มีราคาแน่นอนระบุมาให้ แต่คาดว่าก็คงแพงพอสมควร</p>\n<p>ที่มา - <a href=\"https://www.ziesel-adventures.com/welcome/models\">Ziesel</a>, <a href=\"https://www.mobility.fun/offroad-wheelchair\">Mobility.fun</a></p>\n</div></div></div><div><div>Topics: </div><div><div><a href=\"/topics/ziesel\">Ziesel</a></div><div><a href=\"/topics/wheelchair\">Wheelchair</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2d1949f0cdd41de1e411687bd95f778a3bcd1d6a0a66cbe53a4ca90131f707b2","category":"Thai"}
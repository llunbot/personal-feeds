{"title":"The Verge ชี้ ยอด Game Pass ไม่เข้าเป้า บีบไมโครซอฟท์ทำเกมลงคอนโซลคู่แข่ง, Hi-Fi Rush มาเกมแรก","link":"https://www.blognone.com/node/138182","date":1707811749000,"content":"<div><div><div><p>เว็บไซต์ The Verge อ้างแหล่งข้อมูลในไมโครซอฟท์เรื่อง<a href=\"https://www.blognone.com/node/138170\">ทิศทางใหม่ของ Xbox</a> ชี้เป้าว่าสองเกมแรกที่จะลงคอนโซลค่ายอื่นคือ Hi-Fi Rush และ <a href=\"https://www.blognone.com/node/128959\">Pentiment</a> โดยจะลงทั้ง PS5 และ Nintendo Switch ส่วนเกมที่สามมีชื่อของ Sea of Thieves ที่บอกว่าอาจตามมาภายในปีนี้</p>\n<p>ส่วนเหตุผลที่ไมโครซอฟท์ต้องกลับลำ มาจากปัจจัยเรื่องยอดสมาชิก Game Pass ที่ไม่เป็นไปตามเป้า เดิมทีไมโครซอฟท์เคยประกาศวิสัยทัศน์ว่าจะต้องมีสมาชิก Game Pass แตะ 100 ล้านคนในปี 2030 อย่างไรก็ตาม หลังจากยอดสมาชิก Game Pass เติบโตเร็วในช่วงแรกตามแผน แต่ช่วงหลังๆ กลับหยุดนิ่งเพราะไมโครซอฟท์เองมีปัญหาเรื่องเกมดังๆ ของสตูดิโอในเครือเจอปัญหาต้องเลื่อนวันขายออกไป เช่น <a href=\"https://www.blognone.com/node/128460\">Starfield ที่เลื่อนจากปี 2022 เป็น 2023</a></p>\n<p><a href=\"https://www.blognone.com/node/126764\">ไมโครซอฟท์เปิดเผยตัวเลขสมาชิก Game Pass ครั้งสุดท้ายเมื่อเดือนมกราคม 2022 ที่จำนวน 25 ล้านคน</a> แต่หลังจากนั้นไม่พูดถึงตัวเลขนี้อีกเลย นักวิเคราะห์คาดกันว่าตอนนี้ตัวเลขน่าจะอยู่ราว 33 ล้านคน</p>\n<p>เมื่อบวกกับแผนธุรกิจด้านอื่นๆ ของไมโครซอฟท์ที่เจอปัญหาเช่นกัน ตัวอย่างคือ <a href=\"https://www.blognone.com/node/137937\">แผนการออก Xbox Mobile Store ยังติดปัญหาเรื่องแอปเปิลกั๊ก แม้มีกฎหมาย DMA ของยุโรป</a> ทำให้ไมโครซอฟท์ต้องพยายามหารายได้ช่องทางอื่นๆ เพิ่ม และเป็นเหตุผลว่าทำไมต้องนำเกมในเครือไปขายบนคอนโซลคู่แข่งนั่นเอง</p>\n<p>ที่มา - <a href=\"https://www.theverge.com/2024/2/12/24067370/microsoft-xbox-playstation-switch-games-future-hardware\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/172e4ca25fd08f1d578f8dcb9a3aeb3f.jpeg\" /></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/xbox-game-pass\">Xbox Game Pass</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dbb50a43581215f40d7a9c157bf227ef694202991250a8687dd6e538c9af5ac5","category":"Thai"}
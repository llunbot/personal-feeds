{"title":"OpenSSH ประกาศถอดโค้ดกุญแจ DSA ออกทั้งหมดต้นปี 2025","link":"https://www.blognone.com/node/137625","date":1704987539000,"content":"<div><div><div><p>OpenSSH ซอฟต์แวร์ควบคุมเครื่องระยะไกลประกาศแนวทางการยกเลิกรองรับกุญแจล็อกอินแบบ <a href=\"https://en.wikipedia.org/wiki/Digital_Signature_Algorithm\">DSA (Digital Signature Algorithm)</a> โดยกุญแจแบบ DSA นี้เป็นกุญแจล็อกอินที่ OpenSSH ใช้ตั้งแต่เวอร์ชั่นแรกเมื่อ OpenSSH ตั้งแต่ปี 1999 หรือ 24 ปีที่แล้ว โดยโค้ดทั้งหมดจะถูกถอดออกภายในต้นปี 2025</p>\n<p>DSA ถูกปิดเป็นค่าเริ่มต้น<a href=\"https://www.blognone.com/node/71252\">ตั้งแต่ OpenSSH 7.0 เมื่อปี 2015</a> ภายในเดือนมีนาคมทาง OpenSSH จะเพิ่มออปชั่น compile time เพื่อให้ดิสโทรต่างๆ สามารถเลือกคอมไพล์แบบไม่มีโค้ดกุญแจ DSA เลย และภายในกลางปีนี้จะตั้งค่าออปชั่นนี้ปิดเป็นค่าเริ่มต้น และสุดท้าย ในเวอร์ชั่นแรกของปี 2025 จะถอดโค้ดส่วนนี้ออกไปทั้งหมด</p>\n<p>DSA เป็นกระบวนการเซ็นลายเซ็นดิจิทัลแบบ public/private key ที่เป็นมาตรฐาน NIST ตั้งแต่ปี 1991 ผู้ออกแบบคือ NSA ตัวกุญแจออกแบบไว้ให้มีขนาดกุญแจ 160 บิต แต่เนื่องจากใช้<a href=\"https://www.blognone.com/node/90357\">กระบวนการแฮชแบบ SHA1 ทำให้ความแข็งแกร่งโดยรวมเหลือเพียงไม่ถึง 80 บิตเท่านั้น</a> ซึ่งทำให้การปลอมกุญแจทำได้ง่าย</p>\n<p>ตัว OpenSSH สร้างกุญแจเป็น RSA เป็นค่าเริ่มต้นมานานแล้ว และ<a href=\"https://www.blognone.com/node/136079\">เพิ่งเปลี่ยนค่าเริ่มต้นเป็น Ed25519 ไป</a> การถอดโค้ดออกครั้งนี้น่าจะกระทบคนน้อยมากๆ ยกเว้นจะมีเซิร์ฟเวอร์ที่เก่านับสิบปี</p>\n<p>ที่มา - <a href=\"https://lists.mindrot.org/pipermail/openssh-unix-announce/2024-January/000156.html\">OpenSSH-UNIX-Announce</a></p>\n<p><img src=\"https://www.blognone.com/sites/default/files/externals/7fa62017d85b7d628097c69b92db166f.png\" /></p>\n</div></div></div><div><div>Topics: </div><div><div><a href=\"/topics/openssh\">OpenSSH</a></div><div><a href=\"/topics/security\">Security</a></div><div><a href=\"/topics/cryptography\">Cryptography</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a12d53dc88a19d8491ec6af9d3864a8304818edd34cb8515b53fc42a29975a33","category":"Thai"}
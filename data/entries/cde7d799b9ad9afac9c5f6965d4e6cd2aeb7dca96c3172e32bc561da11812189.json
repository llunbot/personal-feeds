{"title":"ข้อมูลจากบริษัทวิจัยพบ Threads มีปริมาณใช้งานลดลงจากช่วงเปิดตัว รวมถึงระยะเวลาเฉลี่ยในแอปต่อคน","link":"https://www.blognone.com/node/134845","date":1689388963000,"content":"<div><div><div><p>ข่าวนี้คงไม่เกินคาดเดาของทุกคน แต่ตัวเลขที่ว่าคือเท่าใดกันแน่</p>\n<p>CNBC รวบรวมข้อมูลจากบริษัทวิจัยตลาดแอป Sensor Tower และเว็บเก็บทราฟิก SimilarWeb ว่าด้วยจำนวนการใช้งาน Threads แอปโซเชียลตัวใหม่ของ Meta ที่มีรูปแบบคล้ายกับ Twitter ซึ่งเปิดตัวอย่างร้อนแรง มีจำนวน<a href=\"https://www.blognone.com/node/134757\">ผู้ใช้งานมากกว่า 100 ล้านบัญชี</a> ในเวลาเพียง 5 วัน และทราฟิกของ Twitter ก็ลดลงในช่วงดังกล่าว</p>\n<p>ข้อมูลของ Sensor Tower พบว่าจำนวนผู้ใช้งานเป็นประจำทุกวัน (DAUs - Daily Active Users) ช่วงกลางสัปดาห์ที่ผ่านมา ลดลง 20% เมื่อเทียบกับตัวเลขเมื่อวันเสาร์ที่ 8 กรกฎาคม ระยะเวลาที่คนใช้งานในแอปต่อวัน (Time Spent) ก็ลดลงจาก 20 นาที เหลือ 10 นาที</p>\n<p>Anthony Bartolacci ผู้อำนวยการของ Sensor Tower ให้ความเห็นว่า สาเหตุที่จำนวนผู้สมัครใช้งาน Threads มีจำนวนมากในเวลาสั้น มาจากระบบด้านหลังของ Meta รวมกับ Instagram ที่ส่งเสริม แต่ความท้าทายจากนี้คือการทำให้ Threads เป็นแอปที่ต้องใช้งานเป็นประจำทุกวัน เหมือนกับโซเชียลอื่น มันจึงไม่ได้เป็นแค่เพียง Twitter ที่ไม่มี Elon Musk</p>\n<p>ข้อมูลจาก Similarweb พบว่าช่วงที่ผ่านมาจำนวนผู้ใช้งาน Threads เฉพาะ Android ตอนนี้ ลดลงมา 25% จากตัวเลขสูงสุดเมื่อสัปดาห์ที่แล้ว ส่วนตัวเลขของ iOS ยังไม่มีตอนนี้ ขณะที่ระยะเวลาใช้งานลดลงจาก 20 นาที เหลือประมาณ 8 นาที โดยผู้จัดการของ Similarweb มองว่าคนที่สมัคร Threads จำนวนมาก ยังไม่เห็นความจำเป็นที่ต้องกลับมาใช้งานซ้ำหลังจากได้ลอง</p>\n<p>ตัวแทนของ Meta ให้ความเห็นต่อรายงานนี้ว่า ตอนนี้ยังเป็นช่วงต้นของแพลตฟอร์ม การเปิดตัวที่ประสบความสำเร็จมากกว่าที่บริษัทคาดไว้ ทำให้ตอนนี้ทีมงานโฟกัสในการทำให้แพลตฟอร์มเสถียร เพิ่มฟีเจอร์ใหม่ ๆ และปรับปรุงประสบการณ์ใช้งาน ซึ่งทั้งหมดจะเกิดขึ้นจากนี้ในเวลาไม่กี่เดือน</p>\n<p>ที่มา: <a href=\"https://www.cnbc.com/2023/07/13/meta-threads-engagement-has-dropped-off-sensor-tower-similarweb.html\">CNBC</a></p>\n<p><img src=\"https://www.blognone.com/sites/default/files/externals/3ed877eb414e9f61d980683d06a20d61.png\" alt /></p>\n</div></div></div><div><div>Topics: </div><div><div><a href=\"/topics/threads\">Threads</a></div><div><a href=\"/topics/sensor-tower\">Sensor Tower</a></div><div><a href=\"/topics/social-network\">Social Network</a></div><div><a href=\"/topics/meta\">Meta</a></div><div><a href=\"/topics/market-research\">Market Research</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cde7d799b9ad9afac9c5f6965d4e6cd2aeb7dca96c3172e32bc561da11812189","category":"Thai"}
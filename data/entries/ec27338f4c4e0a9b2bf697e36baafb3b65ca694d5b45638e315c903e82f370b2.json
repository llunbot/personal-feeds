{"title":"Perplexity AI ยื่นข้อเสนอซื้อกิจการ TikTok ในสหรัฐฉบับปรับปรุง เปิดให้รัฐบาลถือหุ้นได้ถึง 50%","link":"https://www.blognone.com/node/144331","date":1737955935000,"content":"<div><div><div><p>CNBC อ้างเอกสารที่ได้เห็นซึ่งเป็นการปรับปรุงข้อเสนอซื้อกิจการ TikTok ในอเมริกาจาก Perplexity AI หนึ่งในบริษัทที่<a href=\"https://www.blognone.com/node/144202\">แสดงความสนใจซื้อกิจการ</a>อย่างเปิดเผย โดยข้อเสนอนี้มีความน่าสนใจเพราะเลือกให้ผลประโยชน์กับรัฐบาลสหรัฐอเมริกาด้วย</p>\n<p>Perplexity AI เสนอแนวทางซื้อกิจการ TikTok โดยจัดตั้งบริษัทโฮลดิ้งในสหรัฐขึ้นใหม่ เรียกชื่อชั่วคราวว่า NewCo ให้ ByteDance ร่วมถือหุ้นส่วน TikTok ในสหรัฐ (จะเรียกว่า TikTok U.S.) แบบไม่ต้องมีอัลกอริทึมหลักรวมเข้ามา โดย ByteDance และผู้ถือหุ้น จะแลกหุ้นเดิมเป็นหุ้นของ NewCo จากนั้นใช้เงินสนับสนุนจากนักลงทุนภายนอกมาเพิ่มเติมเพื่อจ่ายให้กับผู้ถือหุ้น ByteDance</p>\n<p>แนวทางของ NewCo นี้ระบุว่าทำให้ผู้ถือหุ้น ByteDance ไม่เสียผลประโยชน์จากการขายธุรกิจ TikTok U.S. เพราะมาในรูปของการรวมกิจการใหม่ ทำให้ ByteDance ก็ไม่ต้องขายกิจการออกมา ซึ่งเป็นสิ่งที่บริษัทย้ำมาตลอดว่าจะไม่ทำ ข้อเสนอยังบอกว่ารัฐบาลสหรัฐสามารถเข้ามาถือหุ้น NewCo นี้ได้ถึงครึ่งหนึ่งหลังบริษัทไอพีโอเข้าตลาดหุ้นด้วย</p>\n<p>ปัญหาใหญ่ของข้อเสนอคือการตีมูลค่ากิจการ NewCo ซึ่ง Perplexity AI บอกว่าอยู่ที่ประมาณ 5 หมื่นล้านดอลลาร์ ขณะที่ <a href=\"https://www.blognone.com/node/143166\">ByteDance มีมูลค่ากิจการ 3 แสนล้านดอลลาร์</a> รวมถึงแหล่งเงินทุนที่จะมาสนับสนุน เพราะ Perplexity AI มีมูลค่ากิจการประมาณ 9 พันล้านดอลลาร์ เท่านั้น</p>\n<p>ที่มา: <a href=\"https://www.cnbc.com/2025/01/26/perplexity-tiktok-revised-merger-proposal.html\">CNBC</a></p>\n<p><img src=\"https://www.blognone.com/sites/default/files/externals/1b018536d86cb533dfa3939aa37e6754.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/bytedance\">ByteDance</a></div><div><a href=\"/topics/merging\">Merging</a></div><div><a href=\"/topics/perplexity\">Perplexity</a></div><div><a href=\"/topics/usa\">USA</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ec27338f4c4e0a9b2bf697e36baafb3b65ca694d5b45638e315c903e82f370b2","category":"Thai"}
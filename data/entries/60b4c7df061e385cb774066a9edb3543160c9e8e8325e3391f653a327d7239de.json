{"title":"สิงคโปร์อนุมัติโครงการเคเบิลใต้น้ำ ส่งพลังไฟฟ้าโซลาร์ข้ามทะเล 4,300 กม. จากออสเตรเลีย","link":"https://www.blognone.com/node/142789","date":1730004424000,"content":"<div><div><div><p>หน่วยงานกำกับดูแลตลาดพลังงานของสิงคโปร์ Energy Market Authority (EMA) อนุมัติหลักการโครงการสายเคเบิลใต้น้ำ ส่งพลังงานไฟฟ้าจากโซลาร์ฟาร์มในออสเตรเลียมายังประเทศสิงคโปร์</p>\n<p>โครงการนี้มีชื่ออย่างเป็นทางการว่า Australia-Asia PowerLink (AAPowerLink) ดำเนินการโดยบริษัท    SunCable ของออสเตรเลีย แนวคิดของโครงการนี้คืออาศัยพื้นที่กว้างใหญ่ทางตอนเหนือของออสเตรเลีย สร้างโซลาร์ฟาร์มขนาดใหญ่ ปริมาณการผลิตสูงสุด (ตามที่วางแผนไว้) 20 GW แล้วส่งพลังไฟฟ้าข้ามทะเลเป็นระยะทาง 4,300 กิโลเมตร มาให้สิงคโปร์ซึ่งขาดแคลนแหล่งผลิตไฟฟ้าของตัวเอง</p>\n<p>การที่โครงการ AAPowerLink มีขนาดใหญ่มาก คาดว่าจะต้องใช้เงินลงทุนทั้งหมดถึง 3 หมื่นล้านดอลลาร์ออสเตรเลีย (ประมาณ 6.7 แสนล้านบาท) ในทางปฏิบัติจึงไม่สามารถทำได้ง่ายนัก และบริษัท Sun Power เองก็เคยต้องล้มละลายมาแล้วรอบหนึ่งในปี 2023 ก่อนฟื้นฟูกิจการแล้วกลับมาได้อีกครั้ง (เจ้าของคนปัจจุบันของ Sun Cable คือ Mike Cannon-Brookes ผู้ก่อตั้ง Atlassian แต่ตัวบริษัทไม่มีความเกี่ยวข้องกัน)</p>\n<p>การอนุมัติของ EMA เป็นการอนุมัติแบบมีเงื่อนไข (Conditional Approval) ให้ SunCable สามารถนำกระแสไฟฟ้าจากออสเตรเลียเข้ามาได้ 1.75 GW โดย EMA ถือว่าโครงการนี้เป็นไปได้ในเชิงเทคนิคและเชิงพาณิชย์ แต่ SunCable มีเงื่อนไขอื่นๆ ต้องทำเพิ่มเติม เช่น การขออนุญาตจากประเทศที่สายเคเบิลจะลากผ่าน (อินโดนีเซีย) ก่อนจะได้รับอนุมัติเต็มรูปแบบจาก EMA</p>\n<p>SunCable ระบุว่าตั้งเป้าเปิดบริการขายไฟฟ้าจากออสเตรเลียในปี 2035</p>\n<p>ที่มา - <a href=\"https://www.ema.gov.sg/news-events/news/media-releases/2024/ema-grants-conditional-approval-of-one-point-seven-five-gigawatts-of-electricity-imports-from-australia\">EMA</a>, <a href=\"https://www.suncable.energy/news/suncable-receives-conditional-approval-from-singapores-energy-market-authority-to-proceed-with-australia-asia-powerlink-project\">Sun Cable</a>, <a href=\"https://www.reuters.com/business/energy/singapore-approves-import-solar-energy-australia-via-undersea-cable-2024-10-22/\">Reuters</a>, <a href=\"https://newatlas.com/energy/suncable-australia-asia-power-link-approval-update/\">New Atlas</a></p>\n<p><img alt=\"No Description\" src=\"https://www.blognone.com/sites/default/files/externals/5222768814582b8c3ea3d1e1d4fc9745.jpeg\" /></p>\n</div></div></div><div><div>Topics: </div><div><div><a href=\"/topics/australia\">Australia</a></div><div><a href=\"/topics/singapore\">Singapore</a></div><div><a href=\"/topics/solar-cell\">Solar Cell</a></div><div><a href=\"/topics/energy\">Energy</a></div><div><a href=\"/topics/submarine-cable\">Submarine cable</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"60b4c7df061e385cb774066a9edb3543160c9e8e8325e3391f653a327d7239de","category":"Thai"}
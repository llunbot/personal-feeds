{"title":"Football Manager 2024 ฉลองออกครบ 20 ภาค, ภาคหน้าเพิ่มลีกฟุตบอลหญิงแล้ว","link":"https://www.blognone.com/node/136615","date":1699340863000,"content":"<div><div><div><p>เกมวางแผนทีมฟุตบอล Football Manager กำลังออกภาคใหม่ <a href=\"https://www.blognone.com/node/135697\">Football Manager 2024</a> ถือเป็นภาคที่ 20 นับจากภาคแรกคือ Football Manager 2005 ออกปี 2004 หลังสตูดิโอ Sport Interactive แยกตัวจาก Eidos และชื่อเดิมของแฟรนไชส์คือ Championship Manager</p>\n<p>ในโอกาสเกมครบรอบ 20 ภาค ทำให้ BBC มีโอกาสสัมภาษณ์ทีมงานผู้สร้าง ซึ่งรวมถึง Miles Jacobson บิดาผู้ให้กำเนิดซีรีส์นี้ เพราะเป็นผู้สร้างเกม Championship Manager ภาคแรกสุดด้วย</p>\n<p>Jacobson เล่าว่าจุดเริ่มต้นของซีรีส์คือเขาต้องการสร้างเกมเล่นเองคนเดียว แต่ก็พบว่ามีคนแบบเขาอีกเป็นล้านๆ ที่อยากเล่นเกมแบบเดียวกัน เมื่อราคาเกมถือว่าไม่ถูก (40-50 ปอนด์ต่อเกม) แนวคิดของเขาจึงเป็นการสร้างคุณค่าของเกมให้มากที่สุดเพื่อตอบแทนแฟนๆ สร้างเกมที่เล่นได้นานจนคุ้มค่าเงินที่จ่ายไป</p>\n<p><img alt=\"No Description\" src=\"https://www.blognone.com/sites/default/files/externals/8ad4788e9f81a4a2a3812a4eb6bef315.jpg\" /></p>\n<p>ตัวอย่างฟีเจอร์ใหม่ของ FM24 คือการเปิดให้นำเซฟเกมภาคเก่าของ FM23 มาเล่นต่อได้ทันที ซึ่ง Jacobson บอกว่าเป็นสิ่งที่แฟนเกมเรียกร้องเข้ามาเยอะที่สุด ฟีเจอร์นี้มีผู้ใช้งานคิดเป็น 25% ของผู้ที่พรีออเดอร์เกมภาคใหม่และได้สิทธิเล่น Early Access ก่อนใคร</p>\n<p>ของใหม่อีกอย่างในเกมภาคนี้คือไม่ต้องใช้ motion capture เพื่อจำลองท่าทางของนักฟุตบอลอีกต่อไปแล้ว โดยบริษัทใช้เทคโนโลยีใหม่ชื่อ motion matching นำฟุตเพจและข้อมูลจากการแข่งขันจริงๆ มาแปลงเป็นความเคลื่อนไหวของนักฟุตบอลในเกมได้โดยตรง ส่งผลให้แอนิเมชันสมจริงขึ้น เพราะนำภาพจากแมตช์จริงๆ ที่แข่งขันด้วยความเร็วสูง ไม่สามารถจำลองได้จากสตูดิโอ motion capture แบบเดิม</p>\n<p>สุดท้ายคือ Sport Interactive ยังประกาศว่าภาคหน้าจะมีลีกฟุตบอลหญิงให้เล่นแล้ว พร้อมยอมรับว่าควรทำมาตั้งนานแล้ว (เกม EA FIFA มีตั้งแต่ปี 2015) แต่ก็เจอข้อจำกัดเรื่องข้อมูลนักฟุตบอลหญิงที่ยังไม่ครอบคลุมนัก เมื่อเทียบกับข้อมูลนักฟุตบอลชายที่มีเยอะกว่า</p>\n<p>ที่มา - <a href=\"https://www.bbc.com/news/technology-67309017\">BBC</a></p>\n</div></div></div><div><div>Topics: </div><div><div><a href=\"/topics/football-manager\">Football Manager</a></div><div><a href=\"/topics/games\">Games</a></div><div><a href=\"/topics/football\">Football</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7db1bfd9d6a8bb2ab98d83fff65c56f2f0f8d45b2cb929889692b19c9062eece","category":"Thai"}
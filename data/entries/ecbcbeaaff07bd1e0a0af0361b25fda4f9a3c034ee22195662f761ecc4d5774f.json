{"title":"Jon Watts เผยเป็นคนยกเลิกแผนสร้าง Wolfs ภาคต่อเอง บอก Apple TV+ ไม่ใช่พาร์ตเนอร์ที่น่าเชื่อถืออีกแล้ว","link":"https://www.blognone.com/node/143302","date":1732505984000,"content":"<div><div><div><p>ถึงแม้ <strong>Wolfs</strong> ภาพยนตร์ออริจินัลของ Apple TV+ ที่นำแสดงโดย George Clooney และ Brad Pitt จะประสบความสำเร็จอย่างสูงบนสตรีมมิ่ง โดยแอปเปิลบอกว่าเป็นภาพยนตร์ที่มีจำนวนการรับชมสูงสุดที่เคยมีมาบนแพลตฟอร์ม แต่แผนการสร้างภาคต่อของภาพยนตร์เรื่องนี้ก็ถูกยกเลิกไปแล้ว โดยมาจากฝ่ายผู้กำกับเองด้วย</p>\n<p>Deadline ได้สอบถามผู้กำกับ Jon Watts (ผลงาน: Spider-Man: Homecoming, Spider-Man: Far From Home, Spider-Man: No Way Home) ในประเด็นนี้ โดยเขาบอกว่าเรื่องราวเริ่มต้นจากที่แอปเปิลตัดสินใจยกเลิกการนำ Wolfs ฉายในโรงภาพยนตร์ในวงกว้าง ก่อนที่จะนำลงสตรีมมิ่งแบบกะทันหัน ซึ่งไม่เป็นไปตามที่คุยกันไว้ และแอปเปิลก็ไม่ชี้แจงเหตุผลของการตัดสินใจนี้กับเขาก่อนออกประกาศการเปลี่ยนแปลงด้วย</p>\n<p>นอกจากนี้แอปเปิลยังให้ข่าวว่าเขาตกลงจะเขียนบทภาคต่อเรื่องนี้แล้ว ทั้งที่เขาขอให้ถอดชื่อเขาออกไปทันที พร้อมกับคืนเงินที่แอปเปิลให้มาก้อนแรกสำหรับค่าเขียนบทภาคต่อแล้วด้วย เขายืนยันว่าเขารักภาพยนตร์เรื่องนี้ อยากทำภาคต่อ แต่ที่โครงการนี้ยกเลิกเป็นเพราะเขาเองที่ไม่สามารถเชื่อใจในการร่วมงานกับแอปเปิล ฐานะพาร์ตเนอร์งานความคิดสร้างสรรค์อีกแล้ว</p>\n<p>Wolfs เปิดตัวครั้งแรกในงานเทศกาลภาพยนตร์นานาชาติเวนิส ก่อนจะฉายแบบจำกัดโรงภาพยนตร์ในสหรัฐวันที่ 20 กันยายน และนำลง Apple TV+ ทันทีในวันที่ 27 กันยายน ซึ่งเปลี่ยนแปลงจากแผนเดิมที่จะเข้าโรงภาพยนตร์ในวงกว้าง ซึ่งมีรายงานตอนนั้นว่าเพราะแอปเปิลไม่มั่นใจว่าภาพยนตร์จะทำเงินจากการฉายในโรง (ในประเทศไทย ฉายในโรงภาพยนตร์ตั้งแต่ 19 กันยายน)</p>\n<p>ที่มา: <a href=\"https://deadline.com/2024/11/wolfs-sequel-demise-jon-watts-george-clooney-brad-pitt-no-longer-trusted-apple-1236186227/\">Deadline</a></p>\n<p><img alt=\"No Description\" src=\"https://www.blognone.com/sites/default/files/externals/0206548f347185018f2f697b4327906d.jpeg\" /></p>\n</div></div></div><div><div>Topics: </div><div><div><a href=\"/topics/apple-tv-plus\">Apple TV+</a></div><div><a href=\"/topics/apple\">Apple</a></div><div><a href=\"/topics/movies\">Movies</a></div><div><a href=\"/topics/video-streaming\">Video Streaming</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ecbcbeaaff07bd1e0a0af0361b25fda4f9a3c034ee22195662f761ecc4d5774f","category":"Thai"}
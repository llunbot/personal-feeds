{"title":"ไมโครซอฟท์จับมือออราเคิล ให้บริการ Oracle Database บน Azure","link":"https://www.blognone.com/node/135771","date":1694875830000,"content":"<div><div><div><p>ไมโครซอฟท์ประกาศความร่วมมือกับออราเคิล นำฐานข้อมูล Oracle Database ไปรันบน Azure ซึ่งถือเป็นผู้ให้บริการคลาวด์รายแรก (ที่ไม่ใช่ออราเคิลเอง) ที่มีฐานข้อมูลของ Oracle ให้บริการลูกค้า</p>\n<p>บริการนี้มีชื่อทางการว่า <strong>Oracle Database@Azure</strong> ครอบคลุมฐานข้อมูล Oracle Exadata Database, Oracle Autonomous Database, Oracle Real Application Clusters (RAC) บริการทั้งหมดรันอยู่บนคลาวด์ Oracle Cloud Infrastructure (OCI) บนเครื่อง Oracle Exadata ที่ตั้งอยู่ในศูนย์ข้อมูลของ Azure อีกที (collocating) โดยออราเคิลเป็นคนบริหารจัดการเครื่อง OCI ทั้งหมด</p>\n<p>ไมโครซอฟท์บอกว่าจุดเด่นของโมเดลนี้คือ ประสิทธิภาพ ฟีเจอร์ และราคาของฐานข้อมูล จะเทียบเท่ากับเวอร์ชันของออราเคิลทำเองทั้งหมด ช่วยเพิ่มความยืดหยุ่นให้ลูกค้าองค์กรที่ใช้ฐานข้อมูลออราเคิลเดิม แต่มีระบบอื่นบน Azure อยู่แล้วสามารถตัดสินใจย้ายขึ้นคลาวด์ได้ง่ายขึ้น หากลูกค้ามีไลเซนส์ของออราเคิลอยู่แล้วก็นำมาใช้ได้เลย (Bring Your Own License) แถมใช้กับระบบจัดซื้อ เซ็นสัญญา ออกบิล ของ Azure ได้ด้วย มีบริการซัพพอร์ตที่ทั้งสองบริษัทร่วมกันทำ</p>\n<p>หากใครติดตามวงการไอทีมานานพอสมควร คงทราบกันดีว่า Larry Ellison เป็นไม้เบื่อไม้เมากับ Bill Gates มานาน แต่เมื่อเวลาผ่านไป สถานการณ์เปลี่ยน <a href=\"https://www.blognone.com/node/112558\">ศัตรูใหม่</a> <a href=\"https://www.blognone.com/node/125561\">ถือกำเนิด</a> <a href=\"https://www.blognone.com/node/110163\">ศัตรูของศัตรูคือมิตร</a> เราจึงได้เห็นภาพ Ellison มานั่งถ่ายภาพร่วมกับ Satya Nadella อย่างชื่นมื่น</p>\n<p><img alt=\"No Description\" src=\"https://www.blognone.com/sites/default/files/externals/25aa33ed52d11a4e5145dbdb053e76ff.jpg\" /></p>\n<p>ที่มา - <a href=\"https://news.microsoft.com/2023/09/14/microsoft-and-oracle-expand-partnership-to-deliver-oracle-database-services-on-oracle-cloud-infrastructure-in-microsoft-azure/\">Microsoft</a>, <a href=\"https://blogs.microsoft.com/blog/2023/09/14/microsoft-expands-partnership-with-oracle-to-bring-customers-mission-critical-database-workloads-to-azure/\">Microsoft</a></p>\n</div></div></div><div><div>Topics: </div><div><div><a href=\"/topics/oracle\">Oracle</a></div><div><a href=\"/topics/microsoft-azure\">Microsoft Azure</a></div><div><a href=\"/topics/database\">Database</a></div><div><a href=\"/topics/microsoft\">Microsoft</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e9bf57d9e66abc6bd9b9ba75768913e8fecf4a59f0637a2d694294d554525cf0","category":"Thai"}
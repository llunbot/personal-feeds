{"title":"eMarketer บอกปีนี้รายได้โฆษณาจาก X พุ่ง 17.5% เป็น 1.3 พันล้านดอลลาร์ฯ เพราะกลัวโดน Elon Musk จัดการ","link":"https://www.blognone.com/node/145515","date":1743088585000,"content":"<div><div><div><p>ข้อมูลจาก eMarketer บอกว่า ปีนี้รายได้โฆษณาแพลตฟอร์ม X จะโตขึ้นครั้งแรกตั้งแต่ปี 2021 โดยรายได้โฆษณาในสหรัฐฯ จะเพิ่มขึ้น 17.5% หรือเป็น 1.3 พันล้านดอลลาร์ฯ (4.4 หมื่นล้านบาท) ขณะที่รายได้โฆษณาทั่วโลกจะเพิ่มขึ้น 16.5% หรือเป็น 2.3 พันล้านดอลลาร์ฯ (7.8 หมื่นล้านบาท)</p>\n<p>เนื่องจากนักโฆษณาและแบรนด์บางรายรู้สึกกลัว Elon Musk หลังจากที่<a href=\"https://www.blognone.com/node/143078\">เขามีอิทธิพลมากขึ้นในรัฐบาล Trump</a> เอเจนซี่โฆษณาบางแห่งจึงแนะนำให้ลูกค้าซื้อโฆษณาบน X เพื่อรักษาสถานะธุรกิจหรือแบรนด์ให้ราบรื่น เพราะถ้าไม่ลงโฆษณา อาจเสี่ยงถูก Musk ตรวจสอบ หรือมีปัญหาทางธุรกิจในอนาคต</p>\n<p>แม้รายได้จะเพิ่มขึ้น แต่ธุรกิจโฆษณาของ X ก็ยังเล็กกว่าก่อนที่ Musk จะเข้ามาคุมบริษัทมาก อย่างในปี 2022 รายได้โฆษณาในสหรัฐฯ อยู่ที่ 2.4 พันล้านดอลลาร์ฯ ซึ่ง X ยังไม่สามารถกลับไปแตะจุดนั้นได้</p>\n<p>สาเหตุที่หลายแบรนด์ถอนโฆษณาออกในตอนนั้น เป็นเพราะ Musk <a href=\"https://www.blognone.com/node/131475\">ปลดพนักงานจำนวนมาก</a> เปลี่ยนนโยบายการกลั่นกรองเนื้อหา ยกเลิกการแบนบางบัญชี และยื่นฟ้องบางบริษัทโฆษณาเมื่อปีที่แล้ว จากข้อหาพยายามบอยคอตแพลตฟอร์ม</p>\n<p>อย่างไรก็ตาม X ดึงดูดผู้ลงโฆษณารายใหม่ จากกลุ่มธุรกิจขนาดเล็กและกลาง ซึ่งเป็นกลุ่มที่ Twitter เคยเข้าถึงไม่ได้ รวมทั้งหลังจาก Meta ปรับเกณฑ์การกรองเนื้อหา บางแบรนด์จึงกลับมาลงโฆษณาบน X อีกครั้ง</p>\n<p>ทั้งนี้ ผู้เชี่ยวชาญบอกว่าการฟื้นตัวของธุรกิจโฆษณา X ยังไม่มั่นคง ผู้ใช้จำนวนไม่น้อยยังไม่พอใจ Musk และหากแรงจูงใจหลักของผู้ลงโฆษณาคือความกลัว นั่นอาจไม่ใช่กลยุทธ์ที่ยั่งยืนในระยะยาว</p>\n<p>ที่มา: <a href=\"https://www.businessinsider.com/elon-musk-x-advertising-revenue-on-upswing-analys-estimates-2025-3\">Business Insider</a> และ <a href=\"https://www.adnews.com.au/news/fear-helping-lift-x-s-advertising-recovering\">Ad News</a></p>\n<p><img src=\"https://www.blognone.com/sites/default/files/externals/6a873a94f147cc38986d1765c6461c5b.jpg\" alt=\"X\" /></p>\n</div></div></div><div><div>Topics: </div><div><div><a href=\"/topics/x-company\">X.com</a></div><div><a href=\"/topics/ads\">Ads</a></div><div><a href=\"/topics/elon-musk\">Elon Musk</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"08bf8f68715d58cf009ddbd23b76d0d59fb6eddd74211c18a291d03bbcb3a5fa","category":"Thai"}
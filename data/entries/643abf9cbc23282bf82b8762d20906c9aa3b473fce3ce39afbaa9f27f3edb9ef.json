{"title":"Facebook ปรับปรุง Video Player แสดงผลเต็มหน้าจอแนวตั้งเป็นค่าเริ่มต้น","link":"https://www.blognone.com/node/139055","date":1712193603000,"content":"<div><div><div><p>Facebook ประกาศปรับปรุงตัวเล่นวิดีโอ (Video Player) ภายในแอปครั้งใหญ่ จากปัจจุบันตัวเล่นวิดีโอจะแยกกันระหว่าง แบบ Reels ที่เป็นคลิปแนวตั้ง และแบบวิดีโอทั่วไปขนาดยาว ซึ่งใช้กับวิดีโอถ่ายทอดสดด้วย</p>\n<p>การเปลี่ยนแปลงนี้ ตัวเล่นวิดีโอจะใช้แบบเดียวกันทั้งหมด โดยแสดงผล<strong>เต็มหน้าจอแนวตั้ง</strong>เป็นค่าเริ่มต้น มีแถบตัวเลือกด้านล่างและด้านขวา มีผลทั้ง Reels, วิดีโอขนาดยาว และวิดีโอ Live ถ่ายทอดสด สำหรับวิดีโอทั่วไปที่เป็นแนวนอน สามารถหมุนหน้าจอเพื่อให้แสดงผลแนวนอนเต็มหน้าจอได้</p>\n<p>เมื่อใช้ตัวเล่นแบบเดียวกัน จึงทำให้ Reels มีแถบเลื่อนเลือกเวลาของวิดีโอ และมีปุ่มเดินหน้า-ถอยหลัง 10 วินาที เหมือนกับตัวเล่นวิดีโอขนาดยาวแล้วด้วย</p>\n<p>Facebook อธิบายสาเหตุของการเปลี่ยนแปลงนี้ เพื่อให้การออกแบบและใช้งานวิดีโอโดยรวมเป็นไปในแนวทางเดียวกัน ส่วนเหตุผลที่ใช้แนวตั้งเป็นค่าเริ่มต้น เพราะพฤติกรรมคนเปลี่ยนมาดูวิดีโอฟอร์แมตแนวตั้งกันมากขึ้น ระบบแนะนำคลิปวิดีโอจะเปลี่ยนมาแสดงผลแบบรวมตามหัวข้อที่สนใจ ไม่แยกกันระหว่างวิดีโอยาวและ Reels แล้ว</p>\n<p>การเปลี่ยนแปลงนี้มีผลสำหรับผู้ใช้งานในอเมริกาและแคนาดา ในอีกไม่กี่สัปดาห์ข้างหน้า และจะมีผลกับผู้ใช้งานทั่วโลกภายในปีนี้</p>\n<p><img alt=\"No Description\" src=\"https://www.blognone.com/sites/default/files/externals/c1ea8491da70a7e7d98e70046f4dea32.jpeg\" /></p>\n<p>ตัวอย่างระบบ Video Player แบบใหม่ เมื่อเล่นวิดีโอขนาดยาว ที่เริ่มต้นด้วยแนวตั้ง</p>\n<p><img alt=\"No Description\" src=\"https://www.blognone.com/sites/default/files/externals/df7eff91bba6658823d7711561ece83e.gif\" /></p>\n<p>การทำงานของ Video Player แบบใหม่ เมื่อกดดูวิดีโอจากหน้าฟีด</p>\n<p><img alt=\"No Description\" src=\"https://www.blognone.com/sites/default/files/externals/b835e20db53d30a98e4e1f1f3a5a6840.gif\" /></p>\n<p>สุดท้าย Facebook ให้คำแนะนำการสร้างคลิปวิดีโอให้ติดระบบแนะนำ ตามแนวทางตัวเล่นใหม่ดังนี้</p>\n<ul>\n<li>การเล่าเรื่องที่เป็นเอกลักษณ์ยังคงเป็นสิ่งสำคัญที่สุด</li>\n<li>ถ้าไม่เคยโพสต์ Reels แนะนำให้ทำเลยตั้งแต่วันนี้</li>\n<li>วิดีโอขนาดยาว (มากกว่า 90 วินาที) ยังคงมีความสำคัญบนแพลตฟอร์ม แต่ Facebook ก็บอกตรง ๆ ว่าจะแนะนำ Reels มากขึ้น</li>\n<li>คอนเทนต์ที่ลงซ้ำกับแพลตฟอร์มอื่น โดยไม่มีการตัดต่อปรับแต่ง มีโอกาสได้ผลลัพธ์แย่ลงในอนาคต</li>\n<li>แนะนำให้ทำวิดีโอแนวตั้ง อัตราส่วน 9:16 มากขึ้น</li>\n<li>ครีเอเตอร์ควรโฟกัสที่ Engagement ทั้งรีแอคชัน, คอมเมนต์, แชร์</li>\n</ul>\n<p>ที่มา: <a href=\"https://about.fb.com/news/2024/04/exploring-videos-on-facebook-just-got-easier/\">Facebook</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/reels\">Reels</a></div><div><a href=\"/topics/video\">Video</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"643abf9cbc23282bf82b8762d20906c9aa3b473fce3ce39afbaa9f27f3edb9ef","category":"Thai"}
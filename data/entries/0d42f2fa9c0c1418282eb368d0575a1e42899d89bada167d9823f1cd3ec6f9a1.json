{"title":"Google Drive บน iOS รองรับการสแกนเอกสารเป็น PDF แล้ว ตามหลัง Android 10 ปี","link":"https://www.blognone.com/node/137008","date":1701305553000,"content":"<div><div><div><p>แอป Google Drive บนมือถือ<a href=\"https://www.blognone.com/node/44583\">มีคุณสมบัติรองรับการสแกนเอกสาร</a> แล้วแปลงไฟล์ภาพนั้นเป็น PDF มานานแล้ว แต่จำกัดเฉพาะผู้ใช้ Android แต่ล่าสุดกูเกิลนำคุณสมบัตินี้ใส่เข้ามาให้ผู้ใช้ iOS แล้ว</p>\n<p>การใช้งานก็เหมือนแอปสแกนเอกสารที่คนใช้ iOS คงชินในแอปอื่นไปนานแล้ว โดยไปที่ปุ่ม + แล้วเลือก Scan จากนั้นสแกนเก็บเป็นเอกสาร เลือกครอปตำแหน่งหากต้องการ และจัดเก็บไฟล์ ซึ่งแอปก็จะแนะนำชื่อไฟล์ให้พร้อมกับการบันทึกเป็นแบบ PDF</p>\n<p>กูเกิลยังประกาศเพิ่มความสามารถการสแกนเอกสารสำหรับแอปบน Android เพิ่มเติม โดยปรับตำแหน่งจับภาพอัตโนมัติ ให้ได้คุณภาพการสแกนที่ดีขึ้น รองรับการนำเข้าภาพจากอัลบั้ม และทำงานเร็วขึ้นเมื่อต้องสแกนเอกสารถัดไป</p>\n<p>คุณสมบัติการสแกนใน iOS จะทยอยอัพเดตให้ใน 1-3 วันข้างหน้า ส่วนคุณสมบัติเพิ่มเติมใน Android เริ่มใช้งานได้แล้ววันนี้</p>\n<p>ที่มา: <a href=\"https://workspaceupdates.googleblog.com/2023/11/updates-to-google-drive-scanner-on-android-and-ios.html\">กูเกิล</a></p>\n<p><img alt=\"No Description\" src=\"https://www.blognone.com/sites/default/files/externals/7e094115bc2e5ed2b3f778adf69384b4.png\" /></p>\n</div></div></div><div><div>Topics: </div><div><div><a href=\"/topics/google-drive\">Google Drive</a></div><div><a href=\"/topics/google-workspace\">Google Workspace</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0d42f2fa9c0c1418282eb368d0575a1e42899d89bada167d9823f1cd3ec6f9a1","category":"Thai"}
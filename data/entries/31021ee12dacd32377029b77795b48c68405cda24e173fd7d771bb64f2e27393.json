{"title":"ชื่อ “อันดามัน” มาจากไหน","link":"https://markpeak.net/andaman-name/","date":1705653464000,"content":"<p>ไม่มีคนไทยคนไหนไม่รู้จัก “ทะเลอันดามัน” (Andaman Sea) ทางชายฝั่งตะวันตกของด้ามขวาน แต่ถ้าถามว่าแล้วชื่อ “อันดามัน” มาจากไหน เออ อันนี้ตอบไม่ได้แฮะ</p>\n<p>ที่มาของชื่อ “ทะเลอันดามัน” มาจาก “หมู่เกาะอันดามัน” (<a href=\"https://en.wikipedia.org/wiki/Andaman_Islands\">Andaman Islands</a>) เป็นหมู่เกาะที่อยู่ห่างออกไปทางตะวันตกของไทย เกิดจากแนวเปลือกโลกที่ไล่มาจากภูเขาอารากัน (<a href=\"https://en.wikipedia.org/wiki/Arakan_Mountains\">Arakan Mountains</a>) ในพม่า ลงไปถึงเกาะสุมาตราในอินโดนีเซีย</p>\n<p>ปัจจุบัน หมู่เกาะอันดามันเป็นส่วนหนึ่งของอินเดีย อยู่ในเขตปกครอง <a href=\"https://en.wikipedia.org/wiki/Andaman_and_Nicobar_Islands\">Andaman and Nicobar Islands</a> ครอบคลุมถึงหมู่เกาะนิโคบาร์ที่อยู่ทางตอนใต้ลงไปอีกหน่อยด้วย</p>\n<p>โอเค ชื่อทะเลอันดามัน มาจากชื่อหมู่เกาะอันดามัน แล้วชื่อหมู่เกาะอันดามัน มาจากไหน?</p>\n<p>อันนี้เป็นสิ่งที่ตอบยาก เพราะมีหลักฐานว่าหมู่เกาะแถบนี้ถูกเรียกว่า “อันดามัน” หรือชื่อคล้ายๆ กันมาตั้งแต่สมัยโบราณแล้ว</p>\n<p>หมู่เกาะอันดามัน อยู่ในเส้นทางการค้าทางทะเลมายาวนาน ตั้งแต่สมัยยุคอาณาจักรโจละ (Chola empire) ของอินเดียตอนใต้ ที่ทำการค้า-สงครามกับอาณาจักรศรีวิชัย (Sriwijaya Empire) ในสุมาตรา จุดแวะพักเรือระหว่างทางคือหมู่เกาะอันดามันแถบนี้เอง</p>\n<p>หลักฐานในสมัยโจละ เรียกหมู่เกาะอันดามันว่า Ma-Nakkavaram (ถอดเสียงเป็นภาษาไทยว่า “นัคคทีป/นัคควรัม”) แปลว่าหมู่เกาะเปลือย ซึ่งหมายถึงชาวเผ่าท้องถิ่นที่อาศัยอยู่บนเกาะเหล่านี้ ปัจจุบันเราเรียกว่า ชาวอันดามัน (<a href=\"https://en.wikipedia.org/wiki/Andamanese_peoples\">Andamanese peoples</a>)</p>\n<p>ชาวอันดามัน ถูกมองว่าเป็นเชื้อสาย <a href=\"https://en.wikipedia.org/wiki/Negrito\">Negrito</a> แปลว่า คนดำเล็ก (little black people) ในภาษาสเปน หมายถึงชาวเกาะแถบเอเชียตะวันออกเฉียงใต้ เชื่อกันว่าอพยพมาอยู่บนเกาะเมื่อนานมาแล้วตั้งแต่ยุคน้ำแข็งสุดท้ายก่อนหน้านี้ มีวัฒนธรรมของตัวเองที่แตกต่างไปจากเอเชียภาคพื้นทวีป ยังมีความเป็นคนป่า-นักล่าอยู่มาก และมีชื่อเสียงด้านการต่อต้าน-ทำสงคราม-สังหาร แขกที่มาเยือนจากโลกภายนอก (ปัจจุบันชาวเผ่าเหล่านี้ยังมีหลงเหลืออยู่บนเกาะเหล่านี้ โดยเรียกว่า Sentinel Islands หมายถึงเกาะที่โดดเดี่ยว แยกจากโลก)</p>\n<p>หมู่เกาะอันดามัน ถูกอ้างอิงถึงในบันทึกประวัติศาสตร์ชื่อดังหลายเล่ม เช่น</p>\n<ul>\n<li>แผนที่ของปโตเลมี เรียกหมู่เกาะแถบนี้ว่า Angademan [<a href=\"https://www.and.nic.in/Know%20Andaman/islands-ofsun.htm\">อ้างอิง</a>]</li>\n<li>บันทึกของจีนเรียกว่า yàntuómán ส่วนแผนที่ของเจิ้งเหอ เรียกว่า āndémán</li>\n<li>มาร์โคโปโล เดินทางจากจีนกลับยุโรปทางเรือ ผ่านหมู่เกาะแถบนี้ โดยเรียกว่า Angamanain (Andaman) และ Necuveran (Nicobar)</li>\n<li>ไตรภูมิของไทย (ที่รับชื่อมาจากลังกาอีกที) ใช้คำว่า “อันตอมัน” และ “นาควารี” [<a href=\"https://www.posttoday.com/business/571899\">อ้างอิง</a>]</li>\n</ul>\n<p>ชื่อหมู่เกาะนิโคบาร์ ค่อนข้างชัดเจนว่าเพี้ยนมาจากคำว่า Nakkavaram</p>\n<p>แล้วชื่อ “อันดามัน” ตกลงแล้วมีที่มาอย่างไร?</p>\n<p>มีทฤษฎีหนึ่งคาดเดากันว่า ชาวมาเลย์ในแถบคาบสมุทรมาเลย์ยุคอดีต เรียกหมู่เกาะนี้ว่า Pulan Hantuman หรือ Handuman หมายถึง “ดินแดนแห่งหนุมาน” ก่อนเพี้ยนมาเป็น “อันดามัน” ในภายหลัง [<a href=\"https://southandaman.nic.in/history/\">อ้างอิง</a>]</p>\n<p> </p>The post <a href=\"https://markpeak.net/andaman-name/\">ชื่อ “อันดามัน” มาจากไหน</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"31021ee12dacd32377029b77795b48c68405cda24e173fd7d771bb64f2e27393","category":"Thai"}
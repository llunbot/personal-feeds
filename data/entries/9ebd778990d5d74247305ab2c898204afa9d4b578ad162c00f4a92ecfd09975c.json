{"title":"Beeper Mini อธิบายวิธีใช้งานต่อเนื่องใหม่ คราวนี้ต้องมี Mac ไว้สร้าง Registration Data","link":"https://www.blognone.com/node/137314","date":1703028386000,"content":"<div><div><div><p>เรื่องราวของ Beeper Mini แอปแชทที่สามารถส่งข้อความจาก Android ไปหา iMessage แสดงผลเป็นกล่องข้อความสีฟ้าเหมือนส่งจาก iPhone <a href=\"https://www.blognone.com/node/137098\">ด้วยวิธีวิศวกรรมย้อนกลับ</a> ยังคงไม่จบ หลังจากแอปเปิล<a href=\"https://www.blognone.com/node/137171\">บล็อกแอปสำเร็จ</a> ต่อมา Beeper ก็บอกว่า<a href=\"https://www.blognone.com/node/137186\">แก้ไขปัญหา</a>ได้อีกครั้งโดยผู้ใช้ต้องมี Apple ID ก่อน แล้วก็ถูกแอปเปิลบล็อกได้อีก</p>\n<p>คราวนี้ Beeper บอกว่าปัญหาถูกแก้ไขได้อีกครั้ง แต่มีเงื่อนไขเพิ่มมากขึ้น โดย Beeper อธิบายว่าการส่งข้อความบน iMessage ต้องส่งข้อมูลระบุตัวตนเรียกว่า registration data ซึ่งที่ผ่านมา Beeper ใช้ Mac ที่ทำเป็นเซิร์ฟเวอร์จัดการข้อมูลนี้ แอปเปิลก็สามารถจับได้ง่ายเพราะแชทที่ส่งจาก Beeper หลากหลายผู้ใช้งานมี registration data ที่ซ้ำกัน</p>\n<p>ฉะนั้นทางแก้ไขคือผู้ใช้งานแต่ละคนต้องมี registration data ที่ไม่เหมือนกัน Beeper จึงเตรียมอัพเดต Beeper Cloud บน Mac เพื่อให้แอปนี้สร้าง registration data ที่แตกต่างกันไป ซึ่งผู้ใช้งานจำเป็นต้องมี Mac ในการสร้างข้อมูลนี้ด้วย</p>\n<p>Beeper บอกว่า registration data นี้จะต้องรีเฟรชผ่าน Mac ด้วยอย่างน้อยทุก 1 สัปดาห์ หรือช้าสุดคือทุก 1 เดือน ฉะนั้นการใช้งานจะไม่ได้อิสระอยู่ที่ Android ลำพังแล้ว แต่ต้องใช้ Mac ช่วยจัดการข้อมูลด้วย</p>\n<p>ที่มา: <a href=\"https://www.theverge.com/2023/12/19/24007919/beeper-mini-cloud-android-imessage-fix\">The Verge</a></p>\n<p><img src=\"https://www.blognone.com/sites/default/files/externals/8ad0ff076d201d945adb6dbedbe231b3.jpg\" /></p>\n</div></div></div><div><div>Topics: </div><div><div><a href=\"/topics/beeper\">Beeper</a></div><div><a href=\"/topics/imessage\">iMessage</a></div><div><a href=\"/topics/chat\">Chat</a></div><div><a href=\"/topics/instant-messaging\">Instant Messaging</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9ebd778990d5d74247305ab2c898204afa9d4b578ad162c00f4a92ecfd09975c","category":"Thai"}
{"title":"[ลือ] Apple เริ่มเจรจากับ Meta, Anthropic, Perplexity เพื่อเชื่อมต่อบริการ AI กับ Apple Intelligence เพิ่มเติม","link":"https://www.blognone.com/node/140540","date":1719156805000,"content":"<div><div><div><p>The Wall Street Journal อ้างแหล่งข่าวที่เกี่ยวข้องเผยว่า Meta บริษัทแม่ของ Facebook กำลังเจรจากับแอปเปิล เพื่อนำโมเดล Generative AI มาเชื่อมต่อการทำงานกับ <a href=\"https://www.blognone.com/node/140282\">Apple Intelligence</a> ระบบ AI ที่แอปเปิลเพิ่งเปิดตัวใน iOS 18</p>\n<p>แอปเปิลเปิดตัว Apple Intelligence โดยบอกว่ามีการเชื่อมต่อกับ Generative AI เพิ่มเติมกับ <a href=\"https://www.blognone.com/node/140291\">ChatGPT</a> ของ OpenAI อย่างไรก็ตาม Craig Federighi หัวหน้าฝ่ายวิศวกรรมซอฟต์แวร์ของแอปเปิลก็ออกมาพูดหลังจากนั้น ว่าไม่ได้ปิดกั้นการทำงานร่วมกับผู้ให้บริการ Generative AI รายอื่น แต่ ChatGPT เป็นบริการดีที่สุดในตลาดตอนนี้ ซึ่งพูดถึง <a href=\"https://www.blognone.com/node/140299\">Gemini</a> ของกูเกิลด้วยว่าอาจร่วมมือในอนาคต กรณีของ Meta จึงน่าจะเป็นไปในลักษณะเดียวกัน</p>\n<p>รายงานบอกว่าแอปเปิลได้มีการพูดคุยกับ Anthropic และ Perplexity ในเรื่องนี้ด้วยเช่นกัน</p>\n<p>หากข้อตกลงระหว่างแอปเปิลและ Meta ด้าน AI เกิดขึ้นจริง ก็นับเป็นความสัมพันธ์ที่น่าสนใจ เพราะถ้าย้อนไปเมื่อหลายปีก่อนที่แอปเปิล<a href=\"https://www.blognone.com/node/122363\">ออก iOS 14</a> และเพิ่มความเป็นส่วนตัว ทำให้แพลตฟอร์มโซเชียลทำโฆษณาแบบเจาะจงได้ยากขึ้น ซึ่ง Facebook ในเวลานั้น ก็ยอมรับว่าสร้าง<a href=\"https://www.blognone.com/node/118150\">ผลกระทบ</a>ต่อรายได้ จนต้องออกมา<a href=\"https://www.blognone.com/node/120153\">ซื้อโฆษณาในหนังสือพิมพ์</a>เพื่อโจมตีแอปเปิลเลย</p>\n<p>ที่มา: <a href=\"https://www.wsj.com/tech/ai/apple-meta-have-discussed-an-ai-partnership-cc57437e\">The Wall Street Journal</a></p>\n<p><img src=\"https://www.blognone.com/sites/default/files/externals/689a257cd48bad28dcccf5f5ba3cbedb.jpg\" /></p>\n</div></div></div><div><div>Topics: </div><div><div><a href=\"/topics/apple-intelligence\">Apple Intelligence</a></div><div><a href=\"/topics/apple\">Apple</a></div><div><a href=\"/topics/rumors\">Rumors</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/meta\">Meta</a></div><div><a href=\"/topics/anthropic\">Anthropic</a></div><div><a href=\"/topics/perplexity\">Perplexity</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2111458fae5531fc2df50f6b7fb43641d8d919cb726f5e7d8f6c7a525eb15cc8","category":"Thai"}
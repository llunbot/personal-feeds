{"title":"อีเมลภายใน Ubisoft เผยบทเรียนบั๊กจาก Star Wars Outlaws ทำให้ต้องเลื่อน AC Shadows","link":"https://www.blognone.com/node/142273","date":1727574003000,"content":"<div><div><div><p>เว็บไซต์ Insider-Gaming เผยแพร่อีเมลภายในของ Yves Guillemot ผู้ร่วมก่อตั้งและซีอีโอของ Ubisoft ส่งให้พนักงานทุกคน ทำให้เราทราบรายละเอียดมากขึ้น (กว่าที่แถลงต่อสาธารณะ) ว่า <a href=\"https://www.blognone.com/node/142209\">ทำไมถึงเลื่อนขาย Assassin's Creed Shadows</a> และ<a href=\"https://www.blognone.com/node/142216\">แนวทางการพัฒนาเกมในระยะยาวของบริษัท ที่จะกลับมาโฟกัสกับผู้เล่นเป็นหลัก</a></p>\n<p>Yves เล่าถึงปัญหายอดขายของ Star Wars Outlaws ว่าถึงแม้คะแนนรีวิวค่อนข้างใช้ได้ (<a href=\"https://www.metacritic.com/game/star-wars-outlaws/\">เฉลี่ย 76/100</a>) แต่ยอดขายกลับไม่เป็นไปตามเป้า เหตุผลหนึ่งมาจากปัญหาคุณภาพของเกม เช่น บั๊กเล็กๆ น้อยๆ ต่างๆ ซึ่งปกติแล้ว Ubisoft จะแก้บั๊กเหล่านี้ในอัพเดตหลังวางขาย (post-launch updates) แต่โลกของเกมยุคนี้แข่งขันสูง ผู้เล่นคาดหวังเกมคุณภาพสูงมากตั้งแต่วันแรกที่วางขาย จึงเป็นเหตุผลให้เขาตัดสินใจเลื่อน Assassin's Creed Shadows ออกไปก่อน ทั้งที่เกมเสร็จและใกล้วางขายเต็มที เพราะต้องการขัดเกลา \"แรงเสียดทาน\" เหล่านี้ให้มากที่สุดเท่าที่จะทำได้ และเวลาที่เพิ่มมา 4-5 เดือน ยังจะใช้สร้างเควสต์เสริม (secondary quest) ในเกมอีกจำนวนหนึ่ง เพื่อเติมเต็มประสบการณ์เล่นเกมให้สมบูรณ์</p>\n<p>ส่วน Star Wars Outlaws ที่วางขายไปแล้ว ทีมงานได้ลงมือปรับปรุงข้อวิจารณ์ต่างๆ ของเกม เช่น ระบบเซฟ รูปแบบเกมเพลย์พรางตัว เพิ่มจุดเช็คพอยต์ในเควสต์ และ AI ของ NPC ให้ดีขึ้น เพื่อให้ทันการโปรโมทเกมอีกรอบในช่วงเทศกาล Black Friday ปลายปี</p>\n<p><img alt=\"No Description\" src=\"https://www.blognone.com/sites/default/files/externals/7a75d74adf162850c8c195098c1af7dc.jpeg\" /></p>\n<p>Ubisoft ยังจะปรับปรุงช่องทางการวางขาย ให้ขายบน Steam ตั้งแต่ Day 1 จากเสียงเรียกร้องของผู้เล่น, ปรับโมเดล Season Pass กับเกมทั้งหมดในอนาคต โดยเริ่มจาก Assassin's Creed Shadows ที่ผู้เล่นทุกคนมีสิทธิเล่นเกมพร้อมกันใน Day 1 ส่วนคนที่พรีออเดอร์เกมไปแล้วจะได้ส่วนขยายเนื้อเรื่องชุดแรกฟรีแทน</p>\n<p>สุดท้าย Yves พูดถึงเสียงวิจารณ์ต่อ \"แนวทางสร้างสรรค์\" (creative choices) ของบริษัท (แม้ไม่ได้พูดออกมาตรงๆ แต่ทุกคนคงเข้าใจว่าเป็นเรื่องตัวเอกคนดำในเกม Assassin's Creed Shadows) เขาย้ำว่า Ubisoft เป็นบริษัทบันเทิง เราจะไม่สนับสนุนแนวคิดทางการเมืองใดเป็นการเฉพาะ (We are an entertainment company. As such, our objective is not to endorse any specific agenda.) เป้าหมายของเราคือสร้างความบันเทิงให้กับผู้เล่นทั่วโลก</p>\n<p>เขาบอกว่าเสียงวิจารณ์ครั้งนี้ถือเป็นบทเรียนของบริษัท ที่ต้องลงมือตอบสนองให้เร็วกว่านี้ และเขาเชื่อว่า Ubisoft จะกลับมาได้อีกครั้ง ทีมบริหารยังจะเข้ามาปรับปรุงกระบวนการภายในใหม่ของทุกทีม โดยยึดเอาผู้เล่นเป็นสำคัญ และจะมาอัพเดตความคืบหน้าต่อไป</p>\n<p>ที่มา - <a href=\"https://insider-gaming.com/yves-guillemots-internal-memo-to-staff/\">Insider-Gaming</a></p>\n<p>คลิปรวมตัวอย่างบั๊กในเกม Star Wars Outlaws ที่เคยโม้เอาไว้ว่าเป็นเกมระดับ AAAA</p>\n</div></div></div><div><div>Topics: </div><div><div><a href=\"/topics/ubisoft\">Ubisoft</a></div><div><a href=\"/topics/star-wars\">Star Wars</a></div><div><a href=\"/topics/assassin%E2%80%99s-creed\">Assassin’s Creed</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"972dca0c40e53875a06716e561ba53ec105d4161d617a91f174f72e8eab850c7","category":"Thai"}
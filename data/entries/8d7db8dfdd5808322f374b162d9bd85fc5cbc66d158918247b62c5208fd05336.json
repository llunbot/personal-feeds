{"title":"A War Nobody Wants","link":"https://markpeak.net/a-war-nobody-wants/","date":1744766301000,"content":"<p>หลังๆ ไม่ได้ตามข่าวสงครามการค้า Donald Trump เพราะรายละเอียดเปลี่ยนทุกวัน 555 เชื่อว่าหลายคนคงเป็นแบบนี้เหมือนกัน หากไม่ได้ทำอาชีพด้านการลงทุนโดยตรง คงเหนื่อยกับการตามข่าวแล้ว</p>\n<p>แต่ผมคิดว่าถ้าเป็นมุมมองระยะยาวว่าการเผชิญหน้า การแสวงหาอำนาจนำระหว่างอเมริกากับจีน จะจบลงอย่างไร ยังเป็นสิ่งที่เป็นประโยชน์ต่อการปรับตัวของโลกในระยะยาว</p>\n<p>มาเจอบทความใน Bloomberg ของ Daniel Ten Kate ซึ่งเป็นบรรณาธิการเศรษฐกิจ-การเมืองของฝั่งเอเชีย เขียนเอาไว้ดีว่า <a href=\"https://www.bloomberg.com/news/features/2025-04-11/trump-and-xi-s-tariffs-are-preparation-for-a-us-vs-china-war-nobody-wants\">Trump and Xi Are Preparing for a War Nobody Wants</a></p>\n<p>สงครามครั้งนี้ไม่มีใครต้องการ รวมถึงจีนและอเมริกาเองก็ด้วย</p>\n<div>\n\t\t\t<div>\n\t\t\t\t<a href=\"https://www.bloomberg.com/news/features/2025-04-11/trump-and-xi-s-tariffs-are-preparation-for-a-us-vs-china-war-nobody-wants\">\n\t\t\t\t\t<img src=\"https://assets.bwbx.io/images/users/iqjWHBFdfxIU/ifGgOcHRwYBs/v0/1200x800.jpg\" alt=\"Trump and Xi Are Preparing for a War Nobody Wants\" />\t\t\t\t</a>\n\t\t</div>\n\t\n\t<div>\n\t\t<a href=\"https://www.bloomberg.com/news/features/2025-04-11/trump-and-xi-s-tariffs-are-preparation-for-a-us-vs-china-war-nobody-wants\">\n\t\t\tTrump and Xi Are Preparing for a War Nobody Wants\t\t</a>\n\t</div>\n\t<div>\n\t\t<a href=\"https://www.bloomberg.com/news/features/2025-04-11/trump-and-xi-s-tariffs-are-preparation-for-a-us-vs-china-war-nobody-wants\">\n\t\t\t<p>The US tariffs are aimed at boosting national security, but Trump is alienating allies he would need in any military conflict with China.</p>\n\t\t</a>\n\t</div>\n\t<div>\n\t\t<img src=\"https://www.bloomberg.com/favicon-black.png\" alt=\"Bloomberg.com\" />\t\tBloomberg.com\t</div>\n</div>\n<p>บทความนี้ชี้ประเด็นที่น่าสนใจว่า Trump และ Xi มีความเหมือนกันมากกว่าที่เราคิด สิ่งที่ทั้งสองฝ่ายต้องการคือ “ประเทศพึ่งพาตัวเองได้” หากในอนาคตต้องเกิดความขัดแย้งระหว่างกัน ทำสงครามกัน</p>\n<blockquote><p>it’s become clear that the US and China are reshaping the global economy to prepare for a war with each other that neither actually wants.</p></blockquote>\n<p>เพียงแต่ว่าทั้งสองฝ่ายต่างต้องการสิ่งที่ตัวเองไม่มี ฝั่ง Trump ต้องการพลังการผลิตอุตสาหกรรมของจีน ส่วนจีนต้องการเทคโนโลยีไฮเทคของสหรัฐ (เช่น ชิป &amp; AI) และระบบการเงินโลกที่อเมริกายังเป็นศูนย์กลางไปอีกนาน</p>\n<blockquote><p>they both want what the other has: Trump desires China’s world-beating manufacturing prowess, and Xi is envious of the US’s control of advanced technology as well as the global financial system.</p></blockquote>\n<p>Trump เลือกใช้คำว่า Liberation Day “วันปลดปล่อย” โดยมองเรื่องอุตสาหกรรมการผลิต ว่าอเมริกาไม่สามารถผลิตสินค้าสำคัญบางอย่าง (เช่น แอนตี้บอดี้สำหรับทำยา) ได้เอง หากมีสงครามเกิดขึ้นก็ชิปหายแน่นอน</p>\n<blockquote><p>“If anything ever happened from a war standpoint, we wouldn’t be able to do it.”</p></blockquote>\n<p>เรื่อง Trump เราพูดกันไปเยอะแล้วคงไม่ต้องฉายหนังซ้ำ มาดูฝั่งจีนกันดีกว่า</p>\n<p>ท่านประธาน Xi ใช้เวลาหลายปี พยายามฉีกตัวไม่ต้องพึ่งพาสหรัฐ ในเรื่องเทคโนโลยีไฮเทคทั้งหลาย ที่ประสบความสำเร็จแล้วคือแผงโซลาร์ แบตเตอรี่ รถยนต์ EV โดรน อุตสาหกรรมที่ยังสู้ไม่สำเร็จคือ ชิป AI หุ่นยนต์ เครื่องบินพาณิชย์ ยา (Bloomberg มีชาร์ทให้ดูประกอบ)</p>\n<blockquote><p>The Chinese leader has spent the better part of a decade trying to reduce his nation’s dependence on the US for strategic goods, just as successive US administrations have sought to prevent Beijing from obtaining high-end technology that could one day be used against American soldiers.</p></blockquote>\n<p><img loading=\"lazy\" src=\"https://markpeak.net/wp-content/uploads/2025/04/Screenshot-2025-04-16-075337.jpg\" alt=\"\" width=\"1029\" height=\"1041\" srcset=\"https://markpeak.net/wp-content/uploads/2025/04/Screenshot-2025-04-16-075337.jpg 1029w, https://markpeak.net/wp-content/uploads/2025/04/Screenshot-2025-04-16-075337-297x300.jpg 297w, https://markpeak.net/wp-content/uploads/2025/04/Screenshot-2025-04-16-075337-1012x1024.jpg 1012w, https://markpeak.net/wp-content/uploads/2025/04/Screenshot-2025-04-16-075337-768x777.jpg 768w, https://markpeak.net/wp-content/uploads/2025/04/Screenshot-2025-04-16-075337-692x700.jpg 692w\" /></p>\n<p>สิ่งที่ Trump และ Xi ทำเหมือนกันคือ America First &amp; China First ไม่แคร์อะไรแล้ว ใช้นโยบายอะไรก็ได้เพื่อนำพาประเทศตัวเองไปสู่เป้าหมายนั้น (เช่น กำแพงภาษีของ Trump หรือการทุ่มตลาดสินค้าอุตสาหกรรมของ Xi) โดยไม่สนใจว่าประเทศอื่นๆ จะทำอย่างไร</p>\n<p>บทความนี้ยังย้อนให้เราดูว่า มาตรการหลายอย่างของ Xi เช่น การล็อคดาวน์ช่วงโควิด, การควบคุมตลาดอสังหาริมทรัพย์, การบีบมหาเศรษฐีแบบ Jack Ma เรื่องการขายหุ้น IPO, การห้ามเด็กจีนกวดวิชาหรือใช้ชีวิตฟุ่มเฟือย ฯลฯ เป็นแนวทางนโยบายที่ชัดเจนเป็นเอกลักษณ์เฉพาะตัวของ Xi ว่าเขาเองก็แทบไม่แคร์ภาคเอกชน-ประชาชนจีนเท่าไรเลย หากมันขัดแย้งกับภาคใหญ่ที่เขาต้องการ</p>\n<p>มาตรการของ Xi แสดงให้เห็นว่า จีนสามารถยอมรับความเจ็บปวดได้เยอะ (China’s moves have demonstrated the country’s deep capacity to absorb pain) แม้มันส่งผลต่อเศรษฐกิจจีน ตลาดทุนจีน ความมั่งคั่งของประชาชนคนรุ่นใหม่วัยทำงานของจีนที่หายวับไป แล้วจีนยังใช้มาตรการด้านความมั่นคงภายใน กดความไม่พอใจเหล่านี้เอาไว้</p>\n<p>อีกประเด็นที่น่าสนใจคือ ทั้ง Trump และ Xi มองว่าพลังในการผลิตสินค้าอุตสาหกรรมคือสิ่งที่จำเป็นยิ่งยวดของประเทศในการอยู่รอด (ซึ่งจีนมีแต้มต่อมากกว่าในเรื่องนี้) แต่ประชาชนทั้งอเมริกันและจีนคิดแบบเดียวกันไหม?</p>\n<p>คนอเมริกันนั้นชัดเจนว่าไม่อยากทำงานโรงงาน ไม่อยากมานั่งอยู่ในสายพานผลิต iPhone (เหมือนมีมที่คนจีนเอามาแซะสหรัฐ) แต่คนจีนรุ่นใหม่เองก็มีแนวโน้มว่าไม่อยากทำงานหนักในโรงงานแล้วเช่นกัน ซึ่ง Xi เองก็เคยพูดไว้ตอนไปเยี่ยมชมโรงเรียนอาชีวะในปี 2021 ว่า เด็กและเยาวชนควรมาทำงานที่ตรงกับเป้าระยะยาวของประเทศ (หมายถึงงานโรงงาน) ไม่ควรไปมองว่ามีงานชั้นต่ำ (โรงงาน) หรือชั้นสูง (ออฟฟิศ) งานไหนที่ทำให้เราได้รับการยอมรับและมีผลตอบแทนที่ดี ย่อมเป็นงานที่ดี</p>\n<p>แล้วประเทศที่เหลืออื่นๆ ในโลกต้องทำตัวอย่างไร ทางออกคงมีแค่ 3 ทางคือ เลือกข้างใดข้างหนึ่ง หรือไม่เลือกใครเลย แล้วติดอาวุธตัวเองให้พร้อมรับสงคราม (<a href=\"https://markpeak.net/leaderless-world-welcome-to-the-jungle/\">Welcome to the Jungle!</a>)</p>\n<blockquote><p>Everyone else on the planet must deal with the fallout, while thinking long and hard about whether to trust either country — or to arm up themselves.</p></blockquote>\n<p>ผู้เขียนยกตัวอย่างสถานการณ์โลกช่วงสงครามเย็นยุค 1970s ที่ความไม่เชื่อใจระหว่างกันมีสูงมาก และกลายเป็นโจทย์สำคัญของนักการทูตอเมริกันยุคนั้น เพราะเมื่อหลายประเทศเริ่มไม่เชื่อใจอเมริกาว่าจะเป็นพันธมิตรเชิงยุทธศาสตร์ที่ดีในระยะยาวได้ สิ่งที่ประเทศเหล่านั้นทำคือ เริ่มหาวิธีครอบครองอาวุธนิวเคลียร์เพื่อการันตีอิสรภาพของตัวเอง ตัวอย่างประเทศเหล่านั้นคือ เกาหลีใต้ยุคผู้นำเผด็จการ Park Chung-hee</p>\n<p>ผู้เขียนชี้ว่า อเมริกาในยุค Trump กำลังทำลายความเชื่อใจที่สั่งสมมา 80 ปีลงภายในเวลาไม่กี่สัปดาห์ และหากอเมริกาต้องทำสงคราม ประเทศเหล่านี้ก็จะตัดสินใจยากขึ้นมากในการยืนอยู่ข้างอเมริกา</p>\n<p>ทางออกที่เหมาะสมที่สุดในตอนนี้อาจเป็น เจรจากับอเมริกาเพื่อเลี่ยงกำแพงภาษีในระยะสั้น อดทนรอเวลา 4 ปีให้จบ ในระหว่างนั้นก็เสริมสร้างความแข็งแกร่งของตัวเองในระยะยาว ไม่ให้ต้องพึ่งพาจีนหรืออเมริกามากเกินไป</p>The post <a href=\"https://markpeak.net/a-war-nobody-wants/\">A War Nobody Wants</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"8d7db8dfdd5808322f374b162d9bd85fc5cbc66d158918247b62c5208fd05336","category":"Thai"}
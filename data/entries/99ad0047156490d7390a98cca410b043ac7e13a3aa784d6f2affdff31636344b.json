{"title":"Linkerd ปรับวิธีคิดเงิน อยากใช้รุ่นเสถียรต้องจ่ายเงิน 2,000 ดอลลาร์ต่อคลัสเตอร์","link":"https://www.blognone.com/node/138393","date":1708864851000,"content":"<div><div><div><p>บริษัท Buoyant ผู้พัฒนาหลักของ <a href=\"https://www.blognone.com/node/123956\">Linkerd ซอฟต์แวร์ service mesh ที่ใช้กันแพร่หลายในวงการ Kubernetes</a> ประกาศปรับโมเดลธุรกิจใหม่ โดยนับตั้งแต่ Linkerd 2.15 เวอร์ชันล่าสุดเป็นต้นไป จะมีเฉพาะรุ่นเสถียรที่ต้องจ่ายเงินเท่านั้น</p>\n<p>Linkerd เวอร์ชันโอเพนซอร์สจะยังมีอยู่เหมือนเดิม แต่จะมีเฉพาะ edge release ที่ออกใหม่ทุกสัปดาห์เท่านั้น ถ้าอยากได้รุ่นเสถียร (stable release) สำหรับงานโปรดักชัน การันตีว่าอัพเกรดเวอร์ชันแล้วไม่พัง จำเป็นต้องใช้ Buoyant Enterprise for Linkerd (BEL) เวอร์ชันเชิงพาณิชย์ ในราคา 2,000 ดอลลาร์ต่อคลัสเตอร์ (มีข้อยกเว้นให้องค์กรขนาดเล็กกว่า 50 คนใช้ฟรี)</p>\n<p>William Morgan ซีอีโอของ Buoyant และผู้สร้าง Linkerd ยอมรับว่าเหตุผลที่ต้องเปลี่ยนโมเดลธุรกิจเป็นเรื่องเงิน บริษัทจำเป็นต้องหารายได้เพื่อมาหล่อเลี้ยงทีมพัฒนา Linkerd ให้ทำงานต่อไปได้อย่างยั่งยืน</p>\n<p>ซอฟต์แวร์ตระกูล service mesh เป็นเครือข่าย (mesh) ของพร็อกซีภายในคลัสเตอร์ Kubernetes ที่ใช้จัดการทราฟฟิกภายในคลัสเตอร์ ช่วยแก้ปัญหาเรื่องเสถียรภาพ ความปลอดภัย และความสามารถในการมอนิเตอร์สถานะ (observability) ภายในคลัสเตอร์ ในตลาดมีซอฟต์แวร์ลักษณะนี้หลายตัว แต่ที่นิยมที่สุดคือ Linkerd และ <a href=\"https://www.blognone.com/topics/istio\">Istio ของกูเกิล</a> นอกจากนี้ยังมี HashiCorp Consul</p>\n<p>ปัญหาเรื่องโครงการโอเพนซอร์สกับวิธีการหารายได้ของบริษัทต้นสังกัด มีให้เห็นเรื่อยๆ โดยกรณีก่อนหน้านี้คือ <a href=\"https://www.blognone.com/node/135234\">HashiCorp เปลี่ยนไลเซนส์ซอฟต์แวร์ในเครือ</a> ส่งผลให้ชุมชนนักพัฒนาแยกโครงการไปทำต่อเองในชื่อ <a href=\"https://www.blognone.com/node/135843\">OpenTofu</a> และ <a href=\"https://www.blognone.com/node/137175\">OpenBao</a> หรืออีกกรณีที่โด่งดังคือ <a href=\"https://www.blognone.com/node/122154\">Amazon แยกโครงการ OpenSearch ออกมาจาก Elasticsearch</a></p>\n<p>ที่มา - <a href=\"https://buoyant.io/blog/announcing-linkerd-2-15-vm-workloads-spiffe-identities\">Buoyant</a>, <a href=\"https://linkerd.io/2024/02/21/announcing-linkerd-2.15/\">Linkerd</a>, <a href=\"https://www.techtarget.com/searchitoperations/news/366570820/Linkerd-service-mesh-production-users-will-soon-have-to-pay\">TechTarget</a></p>\n<p><img alt=\"No Description\" src=\"https://www.blognone.com/sites/default/files/externals/4a92d4fa1fc46b1e9db50fdaed336b5d.png\" /></p>\n</div></div></div><div><div>Topics: </div><div><div><a href=\"/topics/linkerd\">Linkerd</a></div><div><a href=\"/topics/kubernetes\">Kubernetes</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"99ad0047156490d7390a98cca410b043ac7e13a3aa784d6f2affdff31636344b","category":"Thai"}
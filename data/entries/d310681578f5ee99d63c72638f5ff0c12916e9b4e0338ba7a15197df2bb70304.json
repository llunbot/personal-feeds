{"title":"กูเกิลยืดระยะเวลาซัพพอร์ตเคอร์เนล Android เป็น 4 ปี หลังเคอร์เนลลินุกซ์ลดเหลือ 2 ปี","link":"https://www.blognone.com/node/140796","date":1720493893000,"content":"<div><div><div><p>ทุกคนทราบดีว่าระบบปฏิบัติการ Android อิงอยู่บนลินุกซ์ โดยกูเกิลนำเคอร์เนลลินุกซ์เวอร์ชันซัพพอร์ตระยะยาว (LTS) มาดัดแปลงเพิ่มเติมเอง</p>\n<p><a href=\"https://www.blognone.com/node/95914\">เมื่อปี 2017 เคอร์เนลลินุกซ์ขยายระยะเวลาซัพพอร์ตรุ่น LTS จาก 2 ปีเป็น 6 ปี</a> เพื่อช่วยให้ Android มีระยะซัพพอร์ตยาวนานขึ้น แต่<a href=\"https://www.blognone.com/node/135852\">เมื่อปี 2023 ทีมพัฒนาเคอร์เนลปรับเวลาซัพพอร์ตกลับมาเป็น 2 ปีเหมือนเดิม</a> เพราะมองว่าระยะเวลา 6 ปียาวนานเกินไป เคอร์เนลเก่าไม่ค่อยมีใครใช้ และกลายเป็นภาระของผู้ดูแลเคอร์เนลที่ต้องทำงานมากขึ้น</p>\n<p>การเปลี่ยนนโยบายเคอร์เนลทำให้เกิดคำถามตามมาว่า Android จะรับมืออย่างไร ล่าสุดกูเกิลประกาศแล้วว่าจะเข้ามาซัพพอร์ตเคอร์เนล Android ให้อีก 2 ปี รวมระยะเวลาทั้งหมดเป็น 4 ปี</p>\n<p>เคอร์เนลหลักของ Android มีชื่อเรียกว่า AOSP common kernel หรือ Android common kernel ใช้ตัวย่อ <strong>ACK</strong> ซึ่งจะดึงเคอร์เนลลินุกซ์ LTS ตัวล่าสุดมาใช้งาน เพิ่มแพตช์ของตัวเองเข้ามา สายหลักนี้มีชื่อเรียกว่า <strong>android-mainline</strong></p>\n<p>หลังจากนั้น กูเกิลจะดึงโค้ดจาก android-mainline มาใช้งานใน Android รุ่นเสถียรแต่ละรุ่น โดยตั้งชื่อสายย่อยเหล่านี้ตามเลขเวอร์ชันของ Android และเลขเวอร์ชันของเคอร์เนลที่ใช้ ตัวอย่างคือ <strong>android14-6.1</strong> และ <strong>android15-6.6</strong> โดยอาจมีบางกรณีที่เคอร์เนลเก่าของ Android เวอร์ชันก่อนถูกนำไปใช้หลังอัพเกรดเป็น Android เวอร์ชันใหม่ขึ้นด้วย (ไม่ได้อัพเกรดเคอร์เนลตาม)</p>\n<p><img alt=\"No Description\" src=\"https://www.blognone.com/sites/default/files/externals/487deb69cab7d8adea715d002f0e31c2.png\" /></p>\n<p>เคอร์เนล Android แต่ละสายย่อยจะถูกอัพเดตแพตช์ตามเคอร์เนลลินุกซ์เวอร์ชันเดียวกัน รวมถึงอัพเดตแพตช์ความปลอดภัยเฉพาะส่วนของ Android เอง เดิมทีเคอร์เนล Android มีระยะเวลาซัพพอร์ตนาน 6 ปี (ตามเคอร์เนลลินุกซ์สายหลัก) แต่ใน Android 15 ที่ใช้เคอร์เนลลินุกซ์เวอร์ชัน 6.6 ซึ่งเป็น LTS ตามนโยบายใหม่ซัพพอร์ต 2 ปี กูเกิลประกาศแล้วว่าจะซัพพอร์ตเพิ่มให้อีก 2 ปี รวมเป็น 4 ปี (สังเกตบรรทัดสุดท้าย)</p>\n<p><img alt=\"No Description\" src=\"https://www.blognone.com/sites/default/files/externals/e5e7391afbdda9eaf09b1a0816ce559d.png\" /></p>\n<p>ถึงแม้ระยะเวลาซัพพอร์ตรวมของเคอร์เนล Android ลดลง แต่กูเกิลก็มีมาตรการอีกข้อที่ช่วยลดผลกระทบ นั่นคือออกกฎใหม่บังคับให้ผู้ผลิตฮาร์ดแวร์ OEM จำเป็นต้องใช้เคอร์เนล Android สองรุ่นล่าสุด ในอุปกรณ์ที่วางขายใหม่ เพื่อบีบให้อุปกรณ์ที่วางขายใหม่ๆ ได้เคอร์เนลเวอร์ชันใหม่ๆ ที่ยังมีระยะซัพพอร์ตนานระดับหนึ่ง</p>\n<p>กรณีของ Android 15 ที่จะออกในปีนี้ นโยบายใหม่กูเกิลระบุว่าต้องใช้เคอร์เนล android14-6.1 (หมดอายุ 2029) หรือ android15-6.6 (หมดอายุ 2028) เท่านั้น</p>\n<p>ที่มา - <a href=\"https://source.android.com/docs/core/architecture/kernel/android-common\">Android</a>, <a href=\"https://www.androidauthority.com/google-extends-linux-support-3457871/\">Android Authority</a></p>\n</div></div></div><div><div>Topics: </div><div><div><a href=\"/topics/linux\">Linux</a></div><div><a href=\"/topics/kernel\">Kernel</a></div><div><a href=\"/topics/android\">Android</a></div><div><a href=\"/topics/google\">Google</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d310681578f5ee99d63c72638f5ff0c12916e9b4e0338ba7a15197df2bb70304","category":"Thai"}
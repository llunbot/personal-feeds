{"title":"ปัญหาของการกระจายศูนย์ ผู้ใช้ Mastodon พบการแชร์ลิงก์ อาจกลายเป็น DDoS โดยไม่ตั้งใจ","link":"https://www.blognone.com/node/139604","date":1715009460000,"content":"<div><div><div><p>เว็บข่าวโอเพนซอร์ส It's FOSS เล่าประสบการณ์ใช้งานโซเชียลเน็ตเวิร์คแบบกระจายศูนย์อย่าง Mastodon ว่าสถาปัตยกรรมแบบกระจายศูนย์ อาจกลายเป็นช่องว่างให้เกิดการยิง DDoS โดยไม่ตั้งใจ</p>\n<p>It's FOSS บอกว่าหลังจากเข้ามาเปิดบัญชี Mastodon มีผู้ติดตามอยู่ราว 1.5 หมื่นราย แต่ทางเว็บไซต์พบปัญหาว่าเกิดปัญหาเว็บล่ม 504 Gateway Timeout อยู่เรื่อยๆ และหลังจากสอบสวนแล้วพบว่าอาการจะเกิดเมื่อมีคนแชร์ลิงก์ข่าวของ It's FOSS ลงในเครือข่าย Mastodon</p>\n<p>ปัญหานี้เกิดจากฟีเจอร์พรีวิวลิงก์ของ Mastodon ที่จะกดเข้าลิงก์เพื่อดูดข้อความและภาพไปแสดงผลพรีวิวในโซเชียล กรณีของโซเชียลแบบรวมศูนย์อย่าง Twitter จะเข้าลิงก์เพียงครั้งเดียว แล้วเก็บข้อความและภาพลงในแคชของระบบ แต่เมื่อ Mastodon เป็นระบบกระจายศูนย์ ไคลเอนต์ผู้ใช้ทุกคนที่ติดตามบัญชีนี้อยู่จึงต้องพรีวิวลิงก์กันใหม่ทุกรอบ และกลายเป็น DDoS ไปโดยปริยาย</p>\n<p>It's FOSS ค้นพบว่าตัวเองไม่ใช่ผู้ใช้รายแรกที่เจอปัญหานี้ และ<a href=\"https://michaelnordmeyer.com/on-mastodon-ddosing-sites\">มีการถกเถียงกันเรื่อง Fediverse DDoS</a> กันมาสักระยะแล้ว และ<a href=\"https://github.com/mastodon/mastodon/issues/4486\">มีการเปิด issue ใน GitHub ของ Mastodon กันมานานตั้งแต่ปี 2017</a> โดยยังไม่เคยมีการแก้ไขกันอย่างจริงจัง ความเคลื่อนไหวล่าสุดคือมีทีมพัฒนา Mastodon คนหนึ่งให้ข้อมูลว่าการแก้ปัญหานี้อยู่ในแผน และปรับสถานะเป็นบั๊กสำหรับเวอร์ชัน 4.4.0 ที่จะออกตามมาในอนาคต ซึ่งไม่มีใครรู้ว่าจะออกมาเมื่อไร</p>\n<p>ที่มา - <a href=\"https://news.itsfoss.com/mastodon-link-problem/\">It's FOSS</a></p>\n<p><img src=\"https://www.blognone.com/sites/default/files/externals/18001828f2a33733ed8afbde6709ad63.png\" /></p>\n</div></div></div><div><div>Topics: </div><div><div><a href=\"/topics/mastodon\">Mastodon</a></div><div><a href=\"/topics/ddos\">DDoS</a></div><div><a href=\"/topics/social-network\">Social Network</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ae67225cc8b0fa066583aaacdceccc3da05848338e02b8fdb903bee00d1d337d","category":"Thai"}
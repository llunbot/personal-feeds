{"title":"Alphabet และ Meta เริ่มเจรจากับสตูดิโอ Hollywood หลายแห่ง เพื่อนำคอนเทนต์ไปเทรน AI","link":"https://www.blognone.com/node/139970","date":1716690765000,"content":"<div><div><div><p>Alphabet บริษัทแม่ของกูเกิล และ Meta Platforms บริษัทแม่ของ Facebook, Instagram ได้หารือกับสตูดิโอฮอลลีวูดหลายราย เพื่อขอซื้อสิทธิ์ใช้คอนเทนต์สำหรับเทรน AI ในการสร้างวิดีโอ ซึ่งตอนนี้เป็นเครื่องมือ AI หนึ่งที่อยู่ในกระแส และหลายบริษัทก็เร่งพัฒนาแข่งขันอยู่</p>\n<p>AI สร้างวิดีโอคุณภาพสูงที่เปิดตัวไปแล้วจากบริษัทเทคโนโลยีขนาดใหญ่มีทั้ง <a href=\"https://www.blognone.com/node/139748\">Sora ของ OpenAI</a> (ที่ไมโครซอฟท์เป็นผู้ลงทุนหลัก) และล่าสุดคือ <a href=\"https://www.blognone.com/node/139748\">Veo ของกูเกิล</a></p>\n<p>รายงานบอกว่าสตูดิโอฮอลลีวูดหลายแห่งแสดงความสนใจ ในการนำ AI สร้างวิดีโอมาช่วยลดต้นทุนการผลิต แต่ก็ต้องการปกป้องผลงานของตนไม่ให้ถูก AI นำไปลอกเลียนด้วยเช่นกัน จึงระมัดระวังในการทำข้อตกลงกับบริษัทเทคโนโลยี ซึ่งเมื่อสัปดาห์ที่ผ่านมาเราได้เห็น<a href=\"https://www.blognone.com/node/139868\">กรณีของนักแสดง Scarlett Johansson กับ OpenAI</a> เรื่องการใช้งานเสียง</p>\n<p>สตูดิโอที่มีรายงานว่าแสดงความสนใจนำคอนเทนต์ให้บริษัทเทคโนโลยีไปเทรนคือ Warner Bros Discovery แต่ต้องการจำกัดหมวดเนื้อหา ไม่ใช่ทั้งหมด ส่วน Walt Disney และ Netflix ปฏิเสธความร่วมมือการให้เข้าถึงคอนเทนต์ แต่บอกว่าสนใจร่วมมือในรูปแบบอื่นมากกว่า</p>\n<p>โปรดิวเซอร์ในฮอลลีวูดให้ความเห็นว่า หากสตูดิโอทำข้อตกลงให้บริษัทเทคโนโลยีนำ AI ไปเทรน จะสร้างความยุ่งยากอีกมาก เพราะแม้สตูดิโอจะมีสิทธิ์ในคอนเทนต์นั้น แต่บุคลากรฝ่ายสร้างสรรค์ที่เกี่ยวข้อง เช่น นักแสดงในภาพยนตร์ อาจไม่ยินยอม เพราะมองว่า AI สามารถเรียนรู้ข้อมูลอัตลักษณ์ของตนได้ดีขึ้น เป็นต้น</p>\n<p>ที่มา: <a href=\"https://www.bloomberg.com/news/articles/2024-05-23/alphabet-meta-offer-millions-to-partner-with-hollywood-on-ai\">Bloomberg</a> ภาพ <a href=\"https://pixabay.com/photos/hollywood-united-states-los-angeles-573444/\">Pixabay</a></p>\n<p><img alt=\"No Description\" src=\"https://www.blognone.com/sites/default/files/externals/2872c393b92a3412f66f9692de54cadb.jpeg\" /></p>\n</div></div></div><div><div>Topics: </div><div><div><a href=\"/topics/alphabet\">Alphabet</a></div><div><a href=\"/topics/meta\">Meta</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/hollywood\">Hollywood</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3e8004b15076860b615c3a99169248f8d5abaffc70e1778c6026312ab4f9e1ce","category":"Thai"}
{"title":"Rust Coreutils ออกเวอร์ชัน 0.1 รองรับ SELinux, ประสิทธิภาพเริ่มเท่า GNU Coreutils","link":"https://www.blognone.com/node/146629","date":1748312255000,"content":"<span>Rust Coreutils ออกเวอร์ชัน 0.1 รองรับ SELinux, ประสิทธิภาพเริ่มเท่า GNU Coreutils</span>\n\n  <div>\n    <div>Body</div>\n              <div><p>ปีที่แล้ว เราเห็น <a href=\"https://www.blognone.com/node/138888\">ข่าวโครงการ uutils หรือการเขียน coreutils ของลินุกซ์ขึ้นมาใหม่ด้วย Rust เพื่อความปลอดภัย</a> ซึ่งเริ่มโครงการมาตั้งแต่ปี 2021</p>\n<p>ปีนี้โครงการมีความคืบหน้าสำคัญคือ Rust Coreutils ออกเวอร์ชัน 0.1.0 ซึ่งถือเป็นเวอร์ชันแรกที่เลขขยับมาเป็น 0.x สักที (ก่อนหน้านี้คือ 0.0.x)</p>\n<p>Rust Coreutils ยังไม่สามารถแทน GNU Coreutils ของเดิมที่เขียนด้วย C/C++ ได้สมบูรณ์ แต่ก็คืบหน้าขึ้นเรื่อยๆ รันชุดทดสอบผ่าน 522 ตัวจาก 618 ตัว คิดเป็น 84.46% แล้ว ส่วนประสิทธิภาพของซอฟต์แวร์ในชุดหลายๆ ตัว เช่น cat, ls, wc, tail, seq ตอนนี้เทียบเท่าหรือแซงหน้าเวอร์ชัน GNU ด้วย</p>\n<p>อีกประเด็นที่สำคัญคือ Rust Coreutils รองรับ SELinux (Security-Enhanced Linux) โมดูลของเคอร์เนลที่ยกระดับความปลอดภัยของระบบปฏิบัติการ ในอนาคตเมื่อ Rust Coreutils จะถูกนำไปรันในโปรดักชันจะได้หมดปัญหาเรื่องความเข้ากันได้กับ SELinux</p>\n<p>เมื่อต้นเดือนนี้ <a href=\"https://www.blognone.com/node/146294\">Ubuntu เพิ่งประกาศแผนการเปลี่ยนซอฟต์แวร์พื้นฐานเหล่านี้เป็นเวอร์ชัน Rust</a> ถึงแม้ยังไม่เกิดขึ้นจริงในเร็ววัน แต่การที่ดิสโทรใหญ่อย่าง Ubuntu ประกาศแผนรองรับ ก็ย่อมช่วยให้โครงการได้รับความสนใจมากขึ้น</p>\n<p>ที่มา - <a href=\"https://github.com/uutils/coreutils/releases/tag/0.1.0\">Rust Coreutils</a>, <a href=\"https://www.phoronix.com/news/Rust-Coreutils-0.1-Released\">Phoronix</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Tue, 27/05/2025 - 09:17</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e7ad39780c837eb37c0c1fa78a02a78f0d79c74ef0e9ce1a03bb1c8babefdaf2","category":"Thai"}
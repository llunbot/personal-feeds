{"title":"อุตสาหกรรมเซมิคอนดักเตอร์เกาหลีใต้เสนอรัฐบาลตั้ง KSMC สนับสนุนบริษัทออกแบบชิป","link":"https://www.blognone.com/node/143821","date":1735092716000,"content":"<div><div><div><p>กลุ่มผู้ประกอบการเซมิคอนดักเตอร์ในเกาหลีใต้ ยื่นข้อเสนอให้รัฐบาลเกาหลีใต้ก่อตั้ง \"KSMC\" (Korea Semiconductor Manufacturing Company) บริษัทเจ้าของโรงงานรับจ้างผลิตเซมิคอนดักเตอร์ตามสั่ง ลักษณะเดียวกับ TSMC ของไต้หวัน</p>\n<p>ข้อเสนอนี้ระบุว่ารัฐบาลเกาหลีใต้ควรลงทุน 20 ล้านล้านวอน (ประมาณ 5 แสนล้านบาท) เพื่อก่อตั้ง KSMC ซึ่งจะเกิดมูลค่าทางเศรษฐกิจในระยะยาว 300 ล้านล้านวอน (7 ล้านล้านบาท) ในปี 2045</p>\n<p>แผนการระยะแรกต้องการตั้งโรงงานผลิตเซมิคอนดักเตอร์ระดับกลาง ลักษณะเดียวกับ UMC และ PSMC ของไต้หวัน เพื่อให้บริการผลิตเซมิคอนดักเตอร์ที่กระบวนการเก่ากว่า 10nm ซึ่งเป็นช่องว่างทางการตลาด เพราะเกาหลีใต้มีโรงงาน Samsung Foundry รับผลิตที่กระบวนการเล็กกว่า 10nm อยู่แล้ว และสามารถนำโรงงานผลิตเก่าๆ ของซัมซุงมาใช้ทำ KSMC ได้</p>\n<p>Kwon Seok-jun อาจารย์จาก Sungkyunkwan University หนึ่งในผู้เสนอโครงการนี้ บอกว่าการมี KSMC จะช่วยให้เกาหลีใต้มีบริษัทออกแบบชิปที่ไม่มีโรงงานเอง (fabless) หลายร้อยแห่ง แบบเดียวกับที่ไต้หวันมีในปัจจุบัน ซึ่งเป็นผลจากการที่มีโรงงานแบบ TSMC รับงานผลิตให้</p>\n<p>ที่มา - <a href=\"http://koreabizwire.com/korea-considers-establishing-ksmc-to-bolster-semiconductor-ecosystem/301233\">The Korea Bizwire</a></p>\n<p><img alt=\"No Description\" src=\"https://www.blognone.com/sites/default/files/externals/91a5f027b021f7bf996f7b0017a9c3c5.jpg\" /></p>\n<p>ภาพโรงงานผลิตเซมิคอนดักเตอร์ของซัมซุงในเกาหลีใต้ - <a href=\"https://news.samsung.com/global/samsung-electronics-begins-mass-production-at-new-euv-manufacturing-line\">ภาพจากซัมซุง</a></p>\n</div></div></div><div><div>Topics: </div><div><div><a href=\"/topics/south-korea\">South Korea</a></div><div><a href=\"/topics/semiconductor\">Semiconductor</a></div><div><a href=\"/topics/tsmc\">TSMC</a></div><div><a href=\"/topics/samsung\">Samsung</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e93ba4d3ce7b6e202df752803f598a68c52c8facd43fe6afa76a8edc437b1936","category":"Thai"}
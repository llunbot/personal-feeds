{"title":"ตำรวจอิตาลีจับแก๊งปลอมใบรับรองฉีดวัคซีน พบ QR ใช้งานจริงไม่ได้","link":"https://www.blognone.com/node/126055","date":1638202779000,"content":"<div><div><div><p>ตำรวจอิตาลีรายงานความร่วมมือกับบริษัทความปลอดภัยไซเบอร์ Group-IB ตามล่าแก๊งขายใบรับรองการรับวัคซีนปลอม ในกลุ่มแชต Telegram รวม 35 กลุ่ม มีสมาชิกในกลุ่มรวมกว่าแสนราย แต่ไม่มีข้อมูลว่ามีการขายใบรับรองปลอมไปมากน้อยเพียงใด</p>\n<p><a href=\"https://www.blognone.com/node/123596\">ใบรับรองวัคซีนของสหภาพยุโรปนั้นเป็น QR ที่มีลายเซ็นดิจิทัล</a>ไว้ในตัวทำให้กระบวนการปลอมแปลงโดยคนภายนอกทำได้ยากอย่างยิ่ง แก๊งเหล่านี้มักหลอกเหยื่อว่ามีคนในช่วยกรอกข้อมูลปลอมให้ ทำให้ได้รับ QR จริงที่ตรวจสอบผ่าน แต่หลังจากเหยื่อจ่ายเงินแล้วคนร้ายก็มักหายตัวไปหรือไม่ก็ส่งใบรับรองปลอมที่ใช้งานจริงไม่ได้</p>\n<p>โดยทั่วไปแล้วคนร้ายมักเรียกค่าปลอมใบรับรองคนละ 100 ยูโร หรือประมาณ 3,800 บาท นอกจากเงินแล้ว เหยื่อยังส่งข้อมูลส่วนบุคคลให้คนร้ายอย่างละเอียด ทั้งชื่อ-นามสกุล, ที่อยู่, วันเกิด, หมายเลขผู้เสียภาษี, หรือบางครั้งก็ถ่ายภาพบัตรประจำตัวส่งให้คนร้ายไป เปิดทางให้คนร้ายนำข้อมูลไปก่ออาชญากรรมอื่นๆ</p>\n<p>ที่มา - <a href=\"https://www.group-ib.com/media/gib-italy-green-pass/\">Group-IB</a>, <a href=\"https://www.gdf.gov.it/stampa/ultime-notizie/anno-2021/novembre/operazione-oo-vax-free-sgominata-la-banda-dei-green-pass#null\">Gov.it</a></p>\n<p><img src=\"https://www.blognone.com/sites/default/files/externals/09ac6c95fb35ab042faffdc02b540050.jpg\" /></p>\n</div></div></div><div><div>Topics: </div><div><div><a href=\"/topics/italy\">Italy</a></div><div><a href=\"/topics/covid-19\">COVID-19</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2f36a035c51ba7c964b6b155314cf5908e463efcbb669e313ceff3a9c8f55aa5","category":"Thai"}
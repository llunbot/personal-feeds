{"title":"Tesla เรียกคืน Cybertruck กลับไปซ่อมชิ้นส่วนติดกาวไม่แน่น, เผยยอดขายรวม 4.6 หมื่นคัน","link":"https://www.blognone.com/node/145387","date":1742534353000,"content":"<div><div><div><p>Tesla ประกาศเรียกคืน (recall) รถกระบะ Cybertruck ในสหรัฐอเมริกา เนื่องจากขอบโลหะด้านนอก เหนือประตูรถ (ที่เรียกกันว่า cant rail หรือ external trim panel) มีโอกาสหลุดได้ระหว่างการขับขี่ และอาจเป็นอันตรายบนท้องถนนได้ ปัญหานี้เป็นผลจากการติดกาวที่ไม่ดีมากพอในตอนประกอบรถ</p>\n<p>ถึงแม้ประกาศนี้ใช้คำว่า recall แต่ก็เป็นไปตามความสมัครใจของเจ้าของรถ ประกาศนี้ถือเป็น recall ครั้งที่ 8 ของ Cybertruck นับตั้งแต่เริ่มออกขายมา (<a href=\"https://www.blognone.com/node/139327\">ข่าวรอบก่อนๆ</a>, ข้อมูลการ recall ทั้งหมดดูได้จากเว็บไซต์ <a href=\"https://www.nhtsa.gov/vehicle/2024/TESLA/CYBERTRUCK/PU%25252FCC/AWD#recalls\">NHTSA</a>) โดยผู้ที่นำรถไปเข้าศูนย์บริการจะได้เปลี่ยนชิ้นส่วนนี้ฟรี</p>\n<p>ประเด็นที่น่าสนใจกว่าคือ Tesla ระบุตัวเลขรถ Cybertruck ที่ได้รับผลกระทบจำนวน 46,096 คัน ทำให้เรารู้ตัวเลขยอดขายล่าสุด Cybertruck ในสหรัฐ (ตัวเลขของ Cybertruck ในผลประกอบการรายไตรมาส ถูกรวมเข้ากับรถโมเดลอื่นๆ ที่ไม่ใช่ 3 กับ Y) และสามารถถอดตัวเลขออกมาได้ว่า ยอดขาย Cybertruck ในช่วงไตรมาส 1/2025 อยู่ราว 7-8 พันคัน ลดลงจากที่ Tesla เคยประเมินไว้ว่าจะขายได้ไตรมาสละ 1-1.2 หมื่นคัน</p>\n<p>เว็บไซต์ Electrek บอกว่ายอดขายนี้สะท้อนยอดขาย Cybertruck ที่ขายไม่ดีนัก (จะด้วยเหตุผลเรื่องการเมืองหรือไม่ ก็คงไม่ทราบได้ ขึ้นกับการตีความ) และเราเห็น Tesla พยายามจูงใจผู้ซื้อด้วยการแถมสิทธิชาร์จฟรี หรือให้ผ่อนในอัตราดอกเบี้ยที่ลดลง แต่ตัวเลขที่ออกมาก็แสดงให้เห็นว่ามาตรการเหล่านี้ไม่เป็นผลเท่าไรนัก</p>\n<p>ที่มา - <a href=\"https://www.nhtsa.gov/vehicle/2024/TESLA/CYBERTRUCK/PU%25252FCC/AWD#recalls\">NHTSA</a>, <a href=\"https://www.thedrive.com/news/tesla-recalls-just-about-every-cybertruck-as-decorative-steel-falls-off\">The Drive</a>, <a href=\"https://www.cnet.com/home/electric-vehicles/teslas-eighth-cybertruck-recall-is-over-a-glue-failure/#ftag=CAD590a51e\">CNET</a>, <a href=\"https://electrek.co/2025/03/20/tesla-confirms-it-cant-sell-the-cybertruck-even-with-tax-credit-and-discounts/\">Electrek</a></p>\n<p><img alt=\"No Description\" src=\"https://www.blognone.com/sites/default/files/externals/b3b50289329a823a240e2c104bf3d82c.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/22778c2af7e4928ce06876dfbae4db0e.png\" /></p>\n</div></div></div><div><div>Topics: </div><div><div><a href=\"/topics/cybertruck\">Cybertruck</a></div><div><a href=\"/topics/tesla\">Tesla</a></div><div><a href=\"/topics/electric-car\">Electric Car</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ea444595456b696789ddd72eb991ec7839844b9ffb6fea8b31a9558bd9f243a4","category":"Thai"}
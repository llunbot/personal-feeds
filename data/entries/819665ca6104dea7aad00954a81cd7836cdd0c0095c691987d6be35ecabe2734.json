{"title":"Trump วิจารณ์กฎหมาย CHIPS Act แจกเงินไม่มีประโยชน์ เสนอรัฐสภาให้ยกเลิก","link":"https://www.blognone.com/node/145118","date":1741243986000,"content":"<div><div><div><p>ประธานาธิบดี Donald Trump แถลงนโยบายต่อรัฐสภาของสหรัฐเมื่อคืนนี้ และมีประเด็นแตะเรื่อง<a href=\"https://www.blognone.com/node/129527\">กฎหมาย CHIPS Act ส่งเสริมการตั้งโรงงานผลิตชิปบนแผ่นดินสหรัฐอเมริกา ออกในปี 2022 ยุครัฐบาล Joe Biden</a> ว่าเป็นกฎหมายที่แย่มาก (horrible)</p>\n<p>Trump ใช้คำว่า “Your CHIPS Act is a horrible, horrible thing” บอกว่ารัฐบาลต้องใช้เงินหลายแสนล้านดอลลาร์ไปอย่างไม่เกิดประโยชน์ บริษัทผู้ผลิตชิปรับเงินไปแต่ไม่ใช้งาน และเอาเข้าจริงแล้ว สหรัฐไม่จำเป็นต้องให้เงินจูงใจบริษัทชิปมาตั้งโรงงาน เพราะบริษัทเหล่านี้ต้องเข้ามาเองอยู่แล้วเพื่อเลี่ยงกำแพงภาษี</p>\n<p>Trump ยังยืนยันว่าการตั้งกำแพงภาษีเป็นวิธีการที่ได้ผลดีที่สุดในการดึงบริษัทเซมิคอนดักเตอร์เข้ามาตั้งโรงงานในประเทศ และเขาเสนอให้สภาคองเกรสยกเลิก CHIPS Act เสียเพื่อลดหนี้ของรัฐบาลลง</p>\n<p>ในช่วง 2-3 ปีที่ผ่านมา มีบริษัทหลายแห่งได้รับเงินอุดหนุนจากรัฐบาลตาม CHIPS Act เช่น <a href=\"https://www.blognone.com/node/143342\">Intel</a>, Samsung, Micron, TSMC, Texas Instrument, <a href=\"https://www.blognone.com/node/137199\">BAE Systems</a>, <a href=\"https://www.blognone.com/node/138276\">GlobalFoundry</a>, <a href=\"https://www.blognone.com/node/143770\">SK Hynix</a></p>\n<p>ที่มา - <a href=\"https://www.computerworld.com/article/3839211/trump-calls-chips-act-horrible-wants-to-defund-it.html\">Computerworld</a></p>\n</div></div></div><div><div>Topics: </div><div><div><a href=\"/topics/donald-trump\">Donald Trump</a></div><div><a href=\"/topics/semiconductor\">Semiconductor</a></div><div><a href=\"/topics/usa\">USA</a></div><div><a href=\"/topics/joe-biden\">Joe Biden</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"819665ca6104dea7aad00954a81cd7836cdd0c0095c691987d6be35ecabe2734","category":"Thai"}
{"title":"ข้อมูล Robotaxi ในจีน: Apollo ของ Baidu ทำงานได้ดีมาก, รัฐบาลจีนให้ติดตั้งกล่องดำเก็บข้อมูล","link":"https://www.blognone.com/node/145856","date":1744715289000,"content":"<div><div><div><p>เมื่อต้นเดือนเมษายน มีการจัดงานสัมมนาเกี่ยวกับยานยนต์อัตโนมัติที่ลอสแอนเจลิสชื่องาน Ride AI Summit ซึ่งเนื้อหาพูดถึงความก้าวหน้าด้านเทคโนโลยีนี้</p>\n<p>Forbes นำเสนอเนื้อหาในหัวข้อสัมมนาหนึ่งซึ่งพูดถึงความก้าวหน้าของบริการรถแท็กซี่อัตโนมัติหรือ Robotaxi ในจีน ซึ่งไม่ค่อยถูกพูดถึงมากนัก ปัจจุบันจีนมีผู้ให้บริการ Robotaxi รายใหญ่ 4 รายคือ Apollo ของ Baidu, WeRide, Pony.ai และ AutoX</p>\n<p>ตัวแทนของ Pony.ai ให้ข้อมูลว่าการกำกับดูแลบริการรถแท็กซี่อัตโนมัติในจีนนั้นเข้มงวดมาก หน่วยงานลงมาตรวจสอบในทุกขั้นตอน และกำหนดเฟสของการทดสอบตั้งแต่ช่วงเริ่มต้นที่ต้องมีคนขับอยู่หลังพวงมาลัย การให้มีคนขับนั่งหลัง การให้บริการแบบไม่มีคนแต่ต้องมีคนควบคุมระยะไกลเสมอ ซึ่งในสหรัฐอเมริกาไม่ลงรายละเอียดมากเท่านี้ บางรัฐไม่มีขั้นตอนกำกับดูแลที่ชัดเจนด้วย</p>\n<p>ข้อมูลน่าสนใจคือจีนกำหนดให้ผู้บริการต้องมีสิ่งที่คล้ายกล่องดำติดตั้งในรถ โดยต้องบันทึกสถานการณ์ที่มีคนเข้ามาแทรกแซงการทำงานของรถไร้คนขับทุกครั้ง รายงานทั้งหมดต้องส่งให้หน่วยงานที่เกี่ยวข้องเป็นระยะ ซึ่งต่างจากอเมริกาที่กำหนดให้รายงานประจำปี และสามารถกำหนดเนื้อหาความปลอดภัยที่ต้องการรายงานได้</p>\n<p><img alt=\"No Description\" src=\"https://www.blognone.com/sites/default/files/externals/2a312989c4aa520c126dd974b7cfc2b7.jpg\" /></p>\n<p>รายงานของ Forbes ยังพูดถึงยูทูบเบอร์ Sophia Tung ที่เกาะติดบริการ Robotaxi มาตลอด (ผลงานในอดีต: <a href=\"https://www.blognone.com/node/141395\">ไลฟ์รถ Waymo บีบแตรใส่กัน</a>, <a href=\"https://www.blognone.com/node/142672\">นั่ง Waymo มาราธอน 6 ชั่วโมง</a>) โดย Tung เคยลองนั่งรถ Apollo เวอร์ชัน 5 เมื่อสามเดือนที่แล้วในอู่ฮั่น และสรุปว่าเป็นประสบการณ์ที่แย่มาก รถทำงานช้า และต้องใช้คนควบคุมเป็นระยะ</p>\n<p>อย่างไรก็ตาม Tung ได้กลับไปที่จีนและลองนั่ง Apollo เวอร์ชัน 6 ซึ่งปรับปรุงทั้งซอฟต์แวร์และฮาร์ดแวร์ของรถ พบว่านอกจากรถไม่มีคนนั่งหลังพวงมาลัย (แต่ควบคุมระยะไกล) การทำงานยังดีขึ้นมาก แถมมีลูกเล่นในรถ เช่น เบาะนวดไฟฟ้า ด้วย ต้นทุนการผลิตรถก็อยู่ที่ 28,000 ดอลลาร์เท่านั้น (ประมาณ 9 แสนบาท) การค้นพบใหม่ของ Tung ทำให้เห็นว่าหากรถแท็กซี่อัตโนมัติพัฒนาด้านพื้นฐานไม่แตกต่างกันมากแล้ว การแข่งขันจากนี้อาจเป็นเรื่องของฟีเจอร์ลูกเล่นในรถแทนนั่นเอง</p>\n<p>ที่มา: <a href=\"https://www.forbes.com/sites/bradtempleton/2025/04/14/chinese-robotaxis-have-government-black-boxes-approach-us-quality/\">Forbes</a> และ <a href=\"https://www.rideai.org/news/testing-chinese-robotaxis-again-the-ride-ai-summit-is-tomorrow\">Ride AI</a></p>\n<p>คลิปของ Sophia Tung ที่ไปลองนั่ง Apollo เวอร์ชัน 6</p>\n<p>คลิปเมื่อเดือนมกราคมที่พบปัญหาหลายอย่าง</p>\n</div></div></div><div><div>Topics: </div><div><div><a href=\"/topics/baidu\">Baidu</a></div><div><a href=\"/topics/robotaxi\">Robotaxi</a></div><div><a href=\"/topics/driverless-car\">Driverless Car</a></div><div><a href=\"/topics/china\">China</a></div><div><a href=\"/topics/ponyai\">Pony.ai</a></div><div><a href=\"/topics/weride\">WeRide</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a9e099491aae7252e6f60ad175d42e47bce30bbe16508701856ea7d8317bc43f","category":"Thai"}
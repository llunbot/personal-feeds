{"title":"Opera เพิ่มฟีเจอร์ Browser Operator มี Agentic AI ในตัวเบราว์เซอร์ สั่งงานเว็บเพจได้","link":"https://www.blognone.com/node/145064","date":1741082480000,"content":"<div><div><div><p>Opera กลายเป็นเสือปืนไวแห่งกระแส Agentic AI ที่เริ่มมีบริษัทบางรายนำมาใช้งานควบคุมหน้าเว็บตามคำสั่ง (เช่น <a href=\"https://www.blognone.com/node/144853\">OpenAI Operator</a>) เปิดตัวฟีเจอร์ Agent ที่ฝังมาในตัวเบราว์เซอร์เลย ใช้ชื่อว่า <strong>Browser Operator</strong></p>\n<p>ฟีเจอร์นี้เราสามารถพิมพ์ข้อความ prompt เพื่อสั่งให้ Opera ทำงานต่างๆ แทนเรา เช่น เข้าหน้าเว็บอีคอมเมิร์ซ ค้นหาสินค้า เลือกสี ขนาดที่ต้องการ แล้วนำใส่รถเข็นเตรียมให้ผู้ใช้ตรวจสอบอีกครั้งก่อนกดจ่ายเงิน, สามารถรับคำสั่งที่ซับซ้อนมีหลายขั้นตอนได้ เช่น สั่งซื้อตั๋วเข้าชมเกมฟุตบอลแบบกำหนดเงื่อนไข ถ้ามีตั๋วเหลือแค่บางประเภท ต้องการนั่งบริเวณไหน เป็นต้น</p>\n<p>Opera บอกว่าการฝังฟีเจอร์ Agentic AI เข้ามาในตัวเบราว์เซอร์โดยตรง แก้ปัญหาเรื่องความปลอดภัย เพราะไม่ต้องนำข้อมูลออกจากเบราว์เซอร์เลย และตัว Operator ออกแบบมาให้รอการตัดสินใจของมนุษย์อีกครั้งในจุดสำคัญๆ เช่น กรอกฟอร์มหรือกดจ่ายเงิน</p>\n<p>แนวทางของ Opera ยังไม่ได้พึ่งพาภาพหน้าจอเหมือนกับ Agentic AI ตัวอื่นๆ แต่เป็นการอ่าน DOM Tree ของเบราว์เซอร์เลย ถือเป็นการอ่านข้อความเว็บเพจ แทนการดูจากภาพ ช่วยให้ Browser Operator ทำงานได้เร็วกว่าการอ่านเป็นภาพ และไม่ต้องเลื่อนจอเพื่อดูหน้าเพจทีละส่วน เพราะอ่าน DOM Tree ทั้งหมดแต่แรก</p>\n<p>ฟีเจอร์ Browser Operator ยังมีสถานะเป็นพรีวิว และเตรียมเปิดให้ทดสอบกันในเร็วๆ นี้</p>\n<p>ที่มา - <a href=\"https://blogs.opera.com/news/2025/03/opera-browser-operator-ai-agentics/\">Opera</a></p>\n<p><img alt=\"No Description\" src=\"https://www.blognone.com/sites/default/files/externals/d51cd47c576bf4897a3917a3a04ef0d2.jpeg\" /></p>\n</div></div></div><div><div>Topics: </div><div><div><a href=\"/topics/opera\">Opera</a></div><div><a href=\"/topics/browser\">Browser</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a518c874932d83d50ae430e92a0aaf60d19b8ac247bf05c448d87fe30de71b75","category":"Thai"}
{"title":"แอปเปิลแจงเพิ่มเรื่องแจ้งเตือนผู้ที่อาจเป็นเป้าหมายมัลแวร์ ถือเป็นการโจมตีซับซ้อน และลงทุนสูง","link":"https://www.blognone.com/node/126003","date":1637804721000,"content":"<div><div><div><p>จากกรณี แอปเปิลแจ้งเตือนเหล่านักกิจกรรม นักข่าวและบุคคลที่อาจตกเป็นเป้าหมายโจมตีของมัลแวร์ที่ได้รับการสนับสนุนโดยรัฐ <a href=\"https://www.blognone.com/node/125993\">ซึ่งมีนักกิจกรรมไทยได้รับแจ้งเตือนจำนวนหนึ่งนั้น</a></p>\n<p>แอปเปิลออกมาชี้แจงเพิ่มเติมว่า การแจ้งเตือนดังกล่าว ออกแบบมาเพื่อแจ้งและช่วยเหลือผู้ใช้ที่อาจตกเป็นเป้าหมาย ซึ่งคนเหล่านี้ถูกกำหนดเป้าหมายโดยอิงจากการที่พวกเขาเป็นใคร ทำอะไร เป็นการเจาะจงไปที่บุคคลนั้น ซึ่งต่างจากอาชญากรไซเบอร์ทั่วไป ถือเป็นการโจมตีที่ลงทุนสูงและมีความซับซ้อน ทำให้การโจมตีเหล่านี้ยากต่อการตรวจจับและป้องกัน</p>\n<p><img src=\"https://www.blognone.com/sites/default/files/externals/f5e33bfc5e1982b0668c9204c44258ba.png\" /></p>\n<p>แอปเปิลเน้นด้วยว่า การตรวจจับการโจมตีดังกล่าวอาศัยสัญญาณการตรวจจับที่มีทั้งสมบูรณ์และไม่สมบูรณ์ และเป็นไปได้ว่าการแจ้งเตือนของแอปเปิลบางรายการอาจเป็นการเตือนที่ผิดพลาด หรือตรวจไม่พบการโจมตี ซึ่งแอปเปิลไม่สามารถให้ข้อมูลเกี่ยวกับสาเหตุที่ทำให้ออกการแจ้งเตือนได้ เพราะผู้โจมตีปรับพฤติกรรมของตนเพื่อหลบเลี่ยงการตรวจจับได้ในอนาคต</p>\n<p>การแจ้งเตือนของแอปเปิล จะไม่เรียกร้องให้คลิกลิงค์ เปิดไฟล์ หรือติดตั้งใดๆ หรือระบุรหัสผ่าน Apple ID หรือรหัสยืนยันทางอีเมลหรือทางโทรศัพท์ใดๆ ทั้งสิ้น วิธีเดียวที่จะตรวจสอบคือ ลงชื่อเข้าใช้ appleid.apple.com หลังจากนั้นจะมองเห็นการแจ้งเตือนตามรูปภาพประกอบข่าว</p>\n<p>ในวันเดียวกันกับที่แอปเปิลแจ้งเตือนผู้ใช้งาน <a href=\"https://www.blognone.com/node/125978\">แอปเปิลยื่นฟ้องบริษัท NSO Group ผู้สร้างมัลแวร์ Pegasus</a> ที่สามารถเข้าควบคุมเครื่องเหยื่อได้อย่างสมบูรณ์โดยที่เหยื่อไม่รู้ตัว และสามารถแฮกได้ทั้ง Android และ iOS โดยแอปเปิลนับเป็นบริษัทล่าสุดที่ยื่นฟ้อง หลังจาก WhatsApp ของเฟซบุ๊กฟ้องเป็นบริษัทแรกๆ เมื่อปี 2019 และตามมาด้วยบริษัทไอทีใหญ่ๆ เช่น ไมโครซอฟท์, ซิสโก้, กูเกิล, และเดลล์ เมื่อปลายปี 2020</p>\n<p>ช่วงกลางปีนี้เองที่ Amnesty International และสำนักข่าวใหญ่ 17 แห่ง เช่น The Guardian, Washington Post <a href=\"https://www.blognone.com/node/123798\">ออกรายงานเปิดโปง</a>ว่ามัลแวร์ Pegasus ของบริษัท NSO Group ในอิสราเอล มีรัฐบาลหลายประเทศนำไปใช้งานสอดส่อง โดยพบว่ามี นักเคลื่อนไหว นักข่าว นักการเมือง ถูกติดตามตัว</p>\n<p>ที่มา - <a href=\"https://support.apple.com/en-us/HT212960\">แอปเปิล</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/nso-group\">NSO Group</a></div><div><a href=\"/topics/malware\">Malware</a></div><div><a href=\"/topics/cybersecurity\">Cybersecurity</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d572253a087bb499de06d84d11d4e62062e82c9dd09014fe5ebbb725cd6f70b7","category":"Thai"}
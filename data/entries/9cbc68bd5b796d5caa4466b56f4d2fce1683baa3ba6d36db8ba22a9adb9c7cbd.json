{"title":"กูเกิลโอเพนซอร์ส HIBA ระบบจัดการกุญแจล็อกอิน Secure Shell เข้าเซิร์ฟเวอร์","link":"https://www.blognone.com/node/124852","date":1632193308000,"content":"<div><div><div><p>กูเกิลโอเพนซอร์สโครงการ HIBA สำหรับการจำกัดสิทธิ์ (authorization) การเข้าถึงเซิร์ฟเวอร์ผ่านทาง Secure Shell โดยอาศัยการออกใบรับรองสำหรับล็อกอินให้ผู้ใช้แต่ละคน และตรวจสอบสิทธิ์การเข้าถึงเซิร์ฟเวอร์แต่ละตัวด้วยข้อมูลในใบรับรอง</p>\n<p>การล็อกอิน Secure Shell เช่น OpenSSH นั้นรองรับการล็อกอินด้วยคู่กุญแจ public/private key เป็นเรื่องปกติ ทำให้ผู้ดูแลระบบสามารถล็อกอินโดยไม่ต้องใส่รหัสผ่าน แต่ฟีเจอร์ที่ OpenSSH รองรับแต่ไม่ได้รับความนิยมนักคือการตรวจสอบกุญแจผ่าน CA กลาง ทำให้ไม่ต้องวาง public key ในเซิร์ฟเวอร์ครั้งแรกด้วยการล็อกอินรหัสผ่าน หรือวางไว้ตั้งแต่ตอนสร้างเครื่อง</p>\n<p>HIBA ขยายฟีเจอร์การตรวจสอบใบรับรองของ OpenSSH ด้วยการใส่ข้อมูลเซิร์ฟเวอร์ที่ผู้ใช้เข้าถึงได้ไว้ในใบรับรอง จากนั้นบนเซิร์ฟเวอร์ HIBA จะตรวจสอบสิทธิ์ในใบรับรองผ่านทางฟีเจอร์     <code>AuthorizedPrincipalsCommand</code> ที่ OpenSSH จะรันคำสั่ง <code>hiba-chk</code> ขึ้นมาตรวจสอบใบรับรองของผู้ใช้ว่ามีสิทธิ์เข้าถึงเซิร์ฟเวอร์ปัจจุบันหรือไม่</p>\n<p>แนวทางของ HIBA นับว่าน่าสนใจเพราะสามารถจัดการการเข้าถึงเครื่องจำนวนมากๆ ได้โดยไม่ต้องผ่านตัวจัดการสิทธิ์รวมศูนย์กลางที่เดียวจนกลายเป็นจุดเสี่ยงหากตัวจัดการนั้นล่มไป</p>\n<p>ที่มา - <a href=\"https://opensource.googleblog.com/2021/09/announcing-hiba-host-identity-based-authorization-for-SSH.html\">Google Open Source</a></p>\n<p><img src=\"https://www.blognone.com/sites/default/files/externals/7222e76d576040df7cf13897a9de7e47.png\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/openssh\">OpenSSH</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9cbc68bd5b796d5caa4466b56f4d2fce1683baa3ba6d36db8ba22a9adb9c7cbd","category":"Thai"}
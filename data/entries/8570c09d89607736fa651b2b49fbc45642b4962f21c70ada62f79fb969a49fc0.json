{"title":"เบื้องหลังไมโครซอฟท์ปิดสตูดิโอ Bethesda เพราะมองว่ามีสตูดิโอกระจายเกินไป อาจมีปลดคนเพิ่มอีก","link":"https://www.blognone.com/node/139651","date":1715212343000,"content":"<div><div><div><p>Jason Schreier นักข่าวสายเกมคนดังของ Bloomberg รายงานว่าดราม่าการปลดคนของ Xbox ยังไม่จบง่ายๆ หลัง<a href=\"https://www.blognone.com/node/139617\">ปิด 4 สตูดิโอในเครือ Bethesda</a> และเราจะได้เห็นการปลดคนระลอกถัดไปอีก</p>\n<p>Schreier บอกว่าการปิดสตูดิโอ Bethesda สร้างความตกตะลึงให้พนักงาน เพราะไม่มีสัญญาณใดๆ มาก่อน อย่างกรณ๊ของสตูดิโอฝั่งญี่ปุ่น Tango Gameworks มีข้อมูลวงในออกมาว่ากำลังอยู่ระหว่างการเสนอโครงการ Hi-Fi Rush ภาคต่อด้วย</p>\n<p>ในงานประชุมพนักงานภายในเพื่อประกาศข่าวปิดสตูดิโอนั้น Matt Booty ประธานของทีมฝั่ง Xbox ยังออกปากชมเกม Hi-Fi Rush ภาคแรกด้วยซ้ำ แต่ไม่ได้บอกเหตุผลชัดเจนว่าทำไมถึงต้องปิด Tango Gameworks และเขายืนยันว่าการปิด Arkane Austin ไม่ได้เกี่ยวกับความล้มเหลวของเกม Redfall</p>\n<p><img src=\"https://www.blognone.com/sites/default/files/externals/40b514cdc759bef0a3b92939090ffbda.png\" /></p>\n<p>Booty พูดรวมๆ ว่าไมโครซอฟท์มีสตูดิโอยิบย่อยกระจัดกระจายเกินไป (spread too thin) จนทำให้แต่ละสตูดิโอรู้สึกว่ามีพนักงานไม่เพียงพอ (understaffed) จึงตัดสินใจปิดสตูดิโอบางส่วน เพื่อจัดสรรทรัพยากรใหม่</p>\n<p>ส่วน Jill Braff หัวหน้าสตูดิโอฝั่ง ZeniMax/Bethesda บอกกับพนักงานว่าหลังจากนี้ สตูดิโอในเครือจะโฟกัสกับโครงการพัฒนาเกมจำนวนน้อยลง และที่ผ่านมาการสนับสนุนสตูดิโอเกมที่มีอยู่ 9 แห่งทั่วโลกนั้นเป็นเรื่องยาก (ปิดแล้วเหลือ 5 แห่ง)</p>\n<p>Schreier อ้างแหล่งข่าวของเขาว่า หลังการซื้อ Activision Blizzard เสร็จสิ้น ทำให้ผู้บริหารระดับสูงของไมโครซอฟท์ให้ความสนใจกับธุรกิจเกมมากขึ้น ยุทธศาสตร์ที่ผ่านมาของไมโครซอฟท์คือดัน Game Pass สุดตัว ซื้อสตูดิโอเข้ามาเพื่อเพิ่มคลังเกมใน Game Pass และไม่สนใจกับยอดขายเกมมากนัก หากช่วยดันให้ยอดสมาชิก Game Pass เติบโตต่อได้ แต่ช่วงหลังเมื่อ Game Pass ไม่ได้เติบโตแรงตามแผน จึงส่งผลให้ยุทธศาสตร์หลักสะเทือน เราจึงเห็นไมโครซอฟท์ต้องนำเกมไปขายบนแพลตฟอร์มอื่น และปรับลดค่าใช้จ่ายด้วยการปลดคน ปิดสตูดิโอบางแห่งนั่นเอง</p>\n<p>ที่มา - <a href=\"https://www.bloomberg.com/news/articles/2024-05-08/xbox-studio-closures-microsoft-plans-more-cost-cutting-measures-after-layoffs\">Bloomberg</a></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/bethesda\">Bethesda</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8570c09d89607736fa651b2b49fbc45642b4962f21c70ada62f79fb969a49fc0","category":"Thai"}
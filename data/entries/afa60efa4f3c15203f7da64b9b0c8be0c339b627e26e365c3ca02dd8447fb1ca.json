{"title":"SSL.com มีบั๊ก ออกใบรับรองโดเมนอื่นที่ไม่ใช่เจ้าของได้","link":"https://www.blognone.com/node/145954","date":1745122364000,"content":"<div><div><div><p>ผู้ใช้บัญชี Sec Reporter บนแพลตฟอร์ม Bugzilla ของ Mozilla รายงานถึงช่องโหว่ของบริการขายใบรับรองเข้ารหัส SSL.com ที่มีช่องโหว่ยืนยันตัวตนเจ้าของโดเมนผิดพลาด จนทำให้คนร้ายสามารถออกใบรับรองโดเมนอื่นๆ ที่ไม่ใช่เจ้าของได้</p>\n<p>บั๊กนี้อาศัยกระบวนการยืนยันเจ้าของโดเมนแบบ email to DNS TXT นั่นคือการประกาศให้ติดต่ออีเมลใดๆ ที่ประกาศไว้ใน TXT record บน DNS อย่างไรก็ดี แทนที่ SSL.com จะออกใบรับรองให้กับโดเมนที่ประกาศ TXT record กลับออกใบรับรองของโดเมนในอีเมลแทน</p>\n<p>ความผิดพลาดนี้ทำให้คนร้ายสามารถใช้อีเมลฟรีใดๆ แล้วออกใบรับรองของโดเมนใหญ่ๆ เช่น gmail.com, yahoo.com, หรือ icloud.com ได้ และใช้ดักฟังการสื่อสารของโดเมนเหล่านี้ในอนาคต</p>\n<p>ผู้รายงานบั๊กสาธิตการออกใบรับรองด้วยโดเมน aliyun.com เป็นโดเมนของ Alibaba Cloud โดย<a href=\"https://crt.sh/?id=17926238129\">ออกใบรับรองมาเพียง 3 ชั่วโมงก็ถูกยกเลิก</a> (ใบรับรองถูกบันทึกบนบริการ CT Log 5 ราย)</p>\n<p>ล่าสุดทาง SSL.com ปิดการยืนยันโดเมนแบบ email to DNS TXT ไปแล้ว และจะออกรายงานต่อไปในวันพรุ่งนี้</p>\n<p>ที่มา - <a href=\"https://bugzilla.mozilla.org/show_bug.cgi?id=1961406\">Bugzilla</a></p>\n<p><img src=\"https://www.blognone.com/sites/default/files/externals/2d120d923694851cc9ea7fa865378627.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/digital-certificate\">Digital Certificate</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"afa60efa4f3c15203f7da64b9b0c8be0c339b627e26e365c3ca02dd8447fb1ca","category":"Thai"}
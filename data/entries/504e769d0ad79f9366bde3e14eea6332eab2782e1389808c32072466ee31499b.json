{"title":"ซีอีโอ Stability AI ประกาศลาออกจากตำแหน่ง เพื่อไปทำ Decentralized AI","link":"https://www.blognone.com/node/138876","date":1711233993000,"content":"<div><div><div><p>Stability AI บริษัทเจ้าของโมเดลสร้างรูปภาพ Stable Diffusion ประกาศการเปลี่ยนแปลงของซีอีโอ มีรายละเอียดดังนี้</p>\n<ul>\n<li>Emad Mostaque ลาออกจากตำแหน่งซีอีโอ และกรรมการบอร์ดบริษัท</li>\n<li>Shan Shan Wong ซีโอโอ และ Christian Laforte ซีทีโอ จะเป็นซีอีโอชั่วคราวร่วม</li>\n</ul>\n<p>Mostaque ให้เหตุผลของการลาออกว่าเพื่อเปลี่ยนไปทำงานด้าน AI แบบกระจายศูนย์ (Decentralized AI) โดยบอร์ดบริษัท Stability AI จะทำการสรรหาซีอีโอคนใหม่ต่อไป</p>\n<p>การลาออกของ Mostaque เกิดขึ้นหลังจากมีรายงานว่าผู้บริหารระดับสูงใน Stability AI ทยอยลาออกในช่วงไม่กี่เดือนที่ผ่านมา ขณะที่โมเดลธุรกิจยังพบปัญหาค่าใช้จ่ายต่อเดือนที่สูง แต่รายได้ไม่โตตามค่าใช้จ่ายที่เกิดขึ้น เมื่อสัปดาห์ที่ผ่านมา Inflection AI บริษัทด้าน AI อีกแห่ง <a href=\"https://www.blognone.com/node/138795\">ซีอีโอก็ลาออก</a>ไปรับตำแหน่งที่ไมโครซอฟท์</p>\n<p>Mostaque <a href=\"https://twitter.com/EMostaque/status/1771380668930674850\">โพสต์ใน X</a> ถึงประเด็นการลาออกจากซีอีโอว่า เขาจะไม่เอาชนะ AI แบบรวมศูนย์ (Centralized AI) ด้วยการทำ AI ที่รวมศูนย์มากกว่าเดิม คำตอบเดียวคือ AI แบบกระจายศูนย์ ซึ่ง AI รวมศูนย์ที่เขาหมายถึง น่าจะหมายถึง OpenAI หรือ Anthropic นั่นเอง</p>\n<p>ที่มา: <a href=\"https://stability.ai/news/stabilityai-announcement\">Stability AI</a> และ <a href=\"https://techcrunch.com/2024/03/22/stability-ai-ceo-resigns-because-youre-not-going-to-beat-centralized-ai-with-more-centralized-ai/\">TechCrunch</a> ภาพ <a href=\"https://en.wikipedia.org/wiki/File:Mostaque.jpg\">Wikimedia</a></p>\n<p><img alt=\"No Description\" src=\"https://www.blognone.com/sites/default/files/externals/bca60533b396ddcd0315aabdf94bc4e9.jpeg\" /></p>\n</div></div></div><div><div>Topics: </div><div><div><a href=\"/topics/stability-ai\">Stability AI</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/ceo\">CEO</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"504e769d0ad79f9366bde3e14eea6332eab2782e1389808c32072466ee31499b","category":"Thai"}
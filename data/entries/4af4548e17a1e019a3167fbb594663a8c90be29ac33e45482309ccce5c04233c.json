{"title":"YouTuber นำ MacBook Air M1 ตัวล่างสุดเทียบ Surface Laptop 7 พบ M1 ยังชนะในหลายรายการ","link":"https://www.blognone.com/node/140641","date":1719564940000,"content":"<div><div><div><p>หลังจากที่โน้ตบุ๊กฝั่ง Windows ที่ใช้ชิป Arm อย่าง Snapdragon X Elite เริ่มวางจำหน่ายอย่างแพร่หลาย ทำให้เหล่าคอนเทนต์ครีเอเตอร์เริ่มนำมาทดสอบในรูปแบบต่าง ๆ ล่าสุดยูทูบเบอร์ Max Tech ที่มักนำโน้ตบุ๊ค และโทรศัพท์หลายรุ่นหลายยี่ห้อมาวัดประสิทธิภาพด้านต่าง ๆ นำ MacBook Air ชิป M1 ตัวล่างสุดที่มี CPU 8 คอร์, GPU 7 คอร์ และแรม 8GB มาวัดประสิทธิภาพกับ Surface Laptop 7 ที่ใช้ชิปประมวลผล Snapdragon X Elite แบบ 12 คอร์ และแรม 16GB</p>\n<p>หากเอาแค่ตัวอักษรด้านสเปคนั้นดูเหมือนการเปรียบเทียบครั้งนี้ดูไม่แฟร์กับ MacBook Air M1 ที่วางขายมานานกว่า 4 ปีเท่าไหร่ แต่ทว่าผลการทดสอบหลายอย่างของ Max กลับพบว่าโน้ตบุ๊กชิป M1 ตัวล่างสุดที่ไม่มีพัดลมนี้ชนะโน้ตบุ๊ก Snapdragon X Elite ที่มีพัดลมในตัวไปได้หลายรายการ ในส่วนที่ X Elite ชนะนั้นบางรายการก็ชนะแบบฉิวเฉียดโดยมีรายละเอียดดังนี้</p>\n<ul>\n<li><strong>Geekbench 6 CPU</strong> : พบว่า X Elite ชนะขาดทั้งแบบ Single Core และ Multicore</li>\n<li><strong>Speedometer 3.0</strong> : M1 ชนะ X Elite ที่ 28.6 ต่อ 27.8 วินาที</li>\n<li><strong>Figma Web Design</strong> : X Elite พรีวิวงานออกแบบ 500 ชิ้นได้เร็วกว่าและเรนเดอร์ไว M1 กว่า 11 วินาที</li>\n<li><strong>3DMark Steel Nomad Light</strong> : X Elite ได้เฟรมเรตเฉลี่ยที่ 14.68fps ส่วน M1 ได้ 13.3fps</li>\n<li><strong>Blender 4.1</strong> : เรนเดอร์รถ BMW ที่มีแสงเงาสมจริง M1 ใช้เวลาเรนเดอร์เร็วกว่า 2 นาที เพราะความแรงของ GPU แต่หากใช้ CPU เพียว ๆ X Elite จะเรนเดอร์เร็วกว่าประมาณ 1 นาที</li>\n<li><strong>Cinebench 2024</strong> : ทดสอบการใช้งาน CPU ต่อเนื่อง 10 นาที X Elite ชนะไปที่ 879 ต่อ 428 คะแนน</li>\n<li><strong>Adobe Lightroom Classic</strong> : X Elite พรีวิวภาพและเอ็กซ์พอร์ตภาพไฟล์ RAW ความละเอียด 42mp จำนวน 50 รูปได้ไวกว่า M1 ประมาณ 50 วินาที แต่ผลลัพท์ในการแต่งสีภาพ, ใช้ AI หาวัตถุ และการอัปสเกลภาพ M1 จะประมวลได้เร็วกว่า</li>\n<li><strong>DaVinci Resolve</strong> : ตัดต่อวิดีโอ 4K แบบ HEVC พรีวิวได้ลื่นทั้งคู่ แต่การทำ Strabilization จำนวน 1 คลิปฝั่ง M1 ประมวลผลได้ไวกว่า 8 วินาที แต่ถ้าทำ Strabilization ทุกคลิปที่อยู่ในไทม์ไลน์ M1 จะประมวลผลได้ไวกว่าประมาณ 3 นาที</li>\n</ul>\n<p>หลังจาก Max ได้ทดสอบทั้งหมดเป็นเวลา 3 ชั่วโมง 15 นาทีโดยไม่เสียบสายชาร์จระหว่างการทดสอบใด ๆ แล้วพบว่าแบตของ MacBook Air ยังเหลืออยู่ 37% ในขณะที่ฝั่ง Surface Laptop 7 เหลือแบตเพียง 12% เท่านั้น</p>\n<p>ที่มา - <a href=\"https://www.youtube.com/watch?v=cYNAZRCaaHA\">Max Tech</a></p>\n</div></div></div><div><div>Topics: </div><div><div><a href=\"/topics/apple-m1\">Apple M1</a></div><div><a href=\"/topics/snapdragon\">Snapdragon</a></div><div><a href=\"/topics/surface-laptop\">Surface Laptop</a></div><div><a href=\"/topics/macbook-air\">Macbook Air</a></div><div><a href=\"/topics/arm-pc\">ARM PC</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4af4548e17a1e019a3167fbb594663a8c90be29ac33e45482309ccce5c04233c","category":"Thai"}
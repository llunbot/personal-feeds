{"title":"GCC ออกคอมไพเลอร์ gccrs เป็นทางเลือกนอกจากคอมไพเลอร์หลักของ Rust","link":"https://www.blognone.com/node/143050","date":1731319972000,"content":"<div><div><div><p>โครงการ GNU Compiler Collection หรือ GCC เปิดตัว<a href=\"https://github.com/Rust-GCC/gccrs\">คอมไพเลอร์ภาษา Rust (gccrs)</a> เป็นอีกทางเลือกหนึ่งนอกเหนือจากคอมไพเลอร์หลักของโครงการ Rust โดยตรง (<a href=\"https://github.com/rust-lang/rust/tree/master/compiler\">rustc</a>)</p>\n<p>แนวทางของ GCC ต้องการเป็นชุดคอมไพเลอร์สำหรับภาษาโปรแกรมแบบครบวงจร และสร้างคอมไพเลอร์สำหรับภาษาต่างๆ ในชุดอยู่แล้ว (เช่น gccgo) กรณีของ gccrs ถูกพัฒนาขึ้นมาตั้งแต่ปี 2014 ก่อน Rust ออกเวอร์ชัน 1.0 ด้วยซ้ำ แต่ถูกทอดทิ้งไประยะหนึ่ง ก่อนมีนักพัฒนารายอื่นมารับช่วงโครงการต่อในปี 2019 แล้วพัฒนาต่อเรื่อยมา</p>\n<p>ตัวแทนของ GCC บอกว่าเป้าหมายของ gccrs ตั้งใจเป็น \"ทางเลือก\" (alternative option) ของ rustc เพราะใช้ระบบแบ็คเอนด์ของคอมไพเลอร์ต่างกัน (rustc ใช้ LLVM ซึ่งเป็นโครงการลักษณะเดียวกับ GCC)​ ช่วยให้ทิศทางการพัฒนาแตกต่างกัน มีความเหมาะสมในการใช้งานในสถานการณ์ที่ต่างกันได้ โดยจะยังรักษาความเข้ากันได้ของสเปกภาษา Rust ตัวเดียวกันเอาไว้เสมอ และที่ผ่านมาก็ได้รับการสนับสนุนจากชุมชนโปรแกรมเมอร์ภาษา Rust เป็นอย่างดี</p>\n<p>ที่มา - <a href=\"https://blog.rust-lang.org/2024/11/07/gccrs-an-alternative-compiler-for-rust.html\">Rust Foundation</a></p>\n<p><img alt=\"No Description\" src=\"https://www.blognone.com/sites/default/files/externals/dd7045bf0fc4fcd23d3f069b3613f7ac.png\" /></p>\n</div></div></div><div><div>Topics: </div><div><div><a href=\"/topics/rust\">Rust</a></div><div><a href=\"/topics/gcc\">GCC</a></div><div><a href=\"/topics/compiler\">Compiler</a></div><div><a href=\"/topics/programming\">Programming</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"263cd2d849959d43deeb295d4e6fce99305887ec40b8e3488df0ca6b7da253c0","category":"Thai"}
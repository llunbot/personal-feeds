{"title":"Oracle เปิดให้ใช้งาน GraalVM Enterprise ฟรีแล้ว ใช้บนโปรดักชันได้ แจกจ่ายต่อได้ด้วย","link":"https://www.blognone.com/node/134528","date":1687685320000,"content":"<div><div><div><p>โลกของ Java จาก Oracle มีความซับซ้อนไม่น้อย โดยบริษัท Oracle (ตั้งแต่ยุค Sun เดิม) มี Java Virtual Machine (JVM) ถึงสองตัวคือ HotSpot ที่ใช้เป็นดีฟอลต์ คอมไพล์แบบ just-in-time (JIT) และ <a href=\"https://www.graalvm.org/\">GraalVM</a> ที่คอมไพล์แบบ ahead-of-time (AOT) ให้เรียกทำงานเร็วขึ้น ใช้หน่วยความจำน้อยลง</p>\n<p>ตัวโครงการ GraalVM ยังแบ่งย่อยเป็น Community Edition ที่ใช้สัญญาอนุญาตแบบโอเพนซอร์ส (GPLv2) เปิดโค้ดบน <a href=\"https://github.com/oracle/graal\">GitHub</a> และ Enterprise Edition ที่เพิ่มฟีเจอร์ เพิ่มประสิทธิภาพ แต่เป็นสัญญาเชิงพาณิชย์ที่ต้องเสียเงินใช้งาน</p>\n<p>ล่าสุด Oracle ประกาศเปิดให้ใช้งาน GraalVM Enterprise Edition ฟรีในทุกกรณี (แต่ยังไม่เป็นโอเพนซอร์ส) ออกอัพเดตความปลอดภัยรายไตรมาสให้ฟรี และเปลี่ยนชื่อแพ็กเกจเป็น Oracle GraalVM for JDK 17 และ Oracle GraalVM for JDK 20 (ไม่มีคำว่า Enterprise แล้ว) โดยจะออกเวอร์ชันใหม่ตามรุ่น LTS ของ Oracle JDK ต่อไป</p>\n<p>สัญญาอนุญาตแบบใหม่เรียกว่า GraalVM Free Terms and Conditions (GFTC) ที่อนุญาตให้นำไฟล์ไปแจกจ่ายต่อได้ โดยไม่จำเป็นต้องกดยอมรับสัญญาอนุญาตอีกต่อไป เท่ากับว่าดิสโทรลินุกซ์สามารถผนวกตัวไฟล์ GraalVM ไปในอิมเมจได้เลย</p>\n<p>ที่มา - <a href=\"https://blogs.oracle.com/java/post/graalvm-free-license\">Oracle</a></p>\n<p><img alt=\"No Description\" src=\"https://www.blognone.com/sites/default/files/externals/c5c44714941ca6ccb08ac79d05d53deb.jpg\" /></p>\n</div></div></div><div><div>Topics: </div><div><div><a href=\"/topics/java\">Java</a></div><div><a href=\"/topics/oracle\">Oracle</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0d31828af60aab985361651123f37138d32469e6b7c5f37cea7bdee6adf5e8e6","category":"Thai"}
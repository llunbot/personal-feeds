{"title":"Impact of War on Russia Economy","link":"https://markpeak.net/impact-of-war-on-russia-economy/","date":1677398313000,"content":"<p>ภาพจาก <a href=\"http://en.kremlin.ru/events/president/news/70315/videos\">ทำเนียบประธานาธิบดีรัสเซีย</a></p>\n<p>ครบรอบ 1 ปีของเหตุการณ์รัสเซียบุกยูเครนไปเมื่อไม่กี่วันก่อน คำถามหนึ่งที่ทุกคนคงสงสัยคือ รัสเซียทุ่มทรัพยากรกับสงครามไปมากมาย แถมยังโดนชาติตะวันตกแซงค์ชันอีกมหาศาล เศรษฐกิจรัสเซียเป็นอย่างไรบ้าง</p>\n<p>ในช่วงไล่เลี่ยกันก็มีตัวเลขเศรษฐกิจปี 2022 ของรัสเซียออกมา ซึ่งออกมาดีกว่าที่ชาติตะวันตกคาดกันในตอนแรก นั่นคือ GDP -2.1% อีกทั้งยังคาดว่า GDP จะกลับมา +0.3% ได้ด้วยซ้ำในปี 2023 (<a href=\"https://www.france24.com/en/russia/20230223-why-is-the-russian-economy-holding-up-against-western-sanctions\">France24</a>) ทั้งที่ในช่วงต้นๆ ของสงคราม ชาติตะวันตกคาดว่า GDP รัสเซียจะถึงขั้น -10% หรือ -15% เลยด้วยซ้ำ</p>\n<p>คำถามถัดมาคือรัสเซียแก้ปัญหาเศรษฐกิจได้อย่างไร?</p>\n<p>คำตอบคือมีหลายปัจจัยร่วมกัน เว็บไซต์ Quartz เขียนเรื่องนี้ไว้ค่อนข้างละเอียด ข้อแรกคือ รัสเซียเตรียมพร้อมสำหรับการโดนแซงค์ชันทางเศรษฐกิจมานานพอสมควรแล้ว (ตั้งแต่บุกยึดไครเมียในปี 2014) โดยเรียกกันว่า Fortress Russia</p>\n<p>เหตุการณ์ที่<a href=\"https://www.blognone.com/node/127351\">ธนาคารรัสเซียจะถูกตัดออกจากระบบ SWIFT</a> เป็นสิ่งที่ถูกคาดการณ์เอาไว้ก่อนแล้ว และมีระบบทดแทนที่เตรียมสำรองเอาไว้แล้ว, บริษัทและธนาคารของรัสเซียยังเริ่มลดสัดส่วนของหนี้ต่างชาติลงจาก 41% ของ GDP ในปี 2016 ลงมาเหลือ 27% ของ GDP ในปี 2021</p>\n<div>\n\t\t\t<div>\n\t\t\t\t<a href=\"https://qz.com/how-russian-economy-survived-a-year-of-sanctions-1850144335\">\n\t\t\t\t\t<img src=\"https://i.kinja-img.com/gawker-media/image/upload/c_fill,f_auto,fl_progressive,g_center,h_675,pg_1,q_80,w_1200/905ca86bd7cd4cfb581ae83a5d6982d9.jpg\" alt=\"How Russia's economy unexpectedly survived a year of war and sanctions\" />\t\t\t\t</a>\n\t\t</div>\n\t\n\t<div>\n\t\t<a href=\"https://qz.com/how-russian-economy-survived-a-year-of-sanctions-1850144335\">\n\t\t\tHow Russia's economy unexpectedly survived a year of war and sanctions\t\t</a>\n\t</div>\n\t<div>\n\t\t<a href=\"https://qz.com/how-russian-economy-survived-a-year-of-sanctions-1850144335\">\n\t\t\t<p>The Russian government reworked its economy better than experts predicted in 2022</p>\n\t\t</a>\n\t</div>\n\t<div>\n\t\t<img src=\"https://i.kinja-img.com/gawker-media/image/upload/c_fill,f_auto,fl_progressive,g_center,h_80,q_80,w_80/4716932d29f4ef6064940c18eaab1f3d.png\" alt=\"Quartz\" />\t\tQuartz\t</div>\n</div>\n<p>นอกจากนี้ ราคาน้ำมันและก๊าซที่พุ่งสูงขึ้นยังคอยช่วยพยุงเศรษฐกิจรัสเซียเอาไว้ และยังสามารถขายน้ำมันและก๊าซให้กับอินเดียหรือจีน นำเงินเข้าประเทศได้ (แม้ในราคาถูกกว่าปกติ) ฝั่งของสินค้าคอนซูเมอร์ยังสามารถนำเข้าได้จากจีน ตุรกี คาซัคสถานแทนได้ ผู้ประกอบการรัสเซียมีความสามารถในการพลิกแพลงสูง บทสัมภาษณ์นักธุรกิจรายหนึ่งใน France24 บอกว่า “เราอยู่กับปัญหามาตลอด”</p>\n<p>พูดง่ายๆ ว่าในระยะสั้น รัสเซียยัง “พอ” เอาตัวรอดได้ดีกว่าที่หลายคนคิด</p>\n<p>แต่ถ้าลงลึกไปในรายละเอียด ผลกระทบต่อเศรษฐกิจรัสเซียในระยะยาวนั้น “ลงลึก” อยู่เยอะ ปัญหาเศรษฐกิจของรัสเซียจะยืดเยื้อยาวนาน การฟื้นตัวจะไม่ง่าย ไม่เร็ว เพราะรากฐานสำคัญหลายอย่างถูกทำลายไปมาก</p>\n<p><a href=\"https://carnegieendowment.org/politika/88664\">บทวิเคราะห์ของ Carnegie Endowment</a> เขียนไว้ได้ละเอียด แม้เขียนมาตั้งแต่เดือน พ.ย. 2022 แล้วก็ตาม</p>\n<ul>\n<li>รายได้จากน้ำมันและก๊าซเพิ่มขึ้นจริง แต่ส่วนสำคัญมาจากการขึ้นภาษีรีดเงินจาก Gazprom (บริษัทน้ำมันแห่งชาติ) เข้ารัฐเพิ่มด้วย</li>\n<li>ภาคอุตสาหกรรมหดตัวแค่ 0.1% แต่เป็นเพราะได้กำลังการผลิตจากสงคราม มาช่วยพยุงไว้ ทั้งอุตสาหกรรมเสื้อผ้า (ชุดทหาร) และเหล็ก (รถถัง อาวุธ) ตัวเลขเลยบดบังปัญหาของอุตสาหกรรมอื่นๆ เช่น การผลิตรถยนต์ลดลงไปเกือบครึ่ง (ตัวเลขจากบางที่คือลดไป 59%) หรืออุตสาหกรรมผลิตไม้/เครื่องจักร</li>\n<li>การแซงค์ชันทางเศรษฐกิจทำให้รัสเซียเข้าไม่ถึงชิ้นส่วนไฮเทคจากชาติตะวันตก (เช่น ชิปที่ใช้ในรถยนต์) ถึงแม้อาจหาชิ้นส่วนเทียบเคียงจากชาติอื่นๆ มาทดแทนได้บ้าง แต่คุณภาพของสินค้าจะลดลง ซึ่งมันจะไม่แสดงออกให้เห็นใน GDP</li>\n<li>การค้าพลังงานกับชาติยุโรปหายไป แม้มีจีนกับอินเดียมาช่วยซื้อบ้าง แต่ก็ทดแทนได้ไม่หมด ตลาดในประเทศก็ไม่ได้ใหญ่มากพอสำหรับอุดหนุนสินค้ารัสเซีย (GDP รัสเซียเล็กกว่าแคนาดาด้วยซ้ำ แต่มีประชากรมากกว่า 3.8 เท่า – เคยเขียนไว้ใน <a href=\"https://markpeak.net/russia-is-a-small-country/\">Russia is a Small Country</a>)</li>\n<li>โครงสร้างพื้นฐานด้านขนส่งกับชาติฝั่งตะวันออก ไม่ได้ดีเท่ากับชาติฝั่งตะวันตก เช่น ท่าเรือ รถไฟ ท่อส่งก๊าซ ตอนนี้ใช้เต็มกำลังแล้ว และการขยายเพิ่มก็ไม่ง่ายเพราะรัสเซียไม่มีเงิน + ต้องใช้เวลาอีก แต่โครงสร้างพื้นฐานฝั่งตะวันตกที่มีอยู่พร้อม กลับไม่ถูกใช้งาน</li>\n<li>การส่งสินค้าบางอย่างที่รัสเซียไม่ได้ส่งเอง เช่น ทางเรือ ก็โดนบีบจากบริษัทเดินเรือของต่างชาติ ปฏิเสธไม่ยอมขนส่งให้ แถมยังบังคับต้องจ่ายเงินเป็นดอลลาร์/ยูโร ซึ่งก็โดนแซงค์ชันอีก</li>\n<li>ภาคธุรกิจเอกชนของรัสเซียไม่ลงทุนในประเทศเพิ่มแล้ว เพราะไม่แน่ใจในอนาคตที่ไม่แน่นอนของสงคราม การลงทุนภาคเอกชนจะหายไป ส่วนการลงทุนภาครัฐยังมีอยู่ แต่ 1/3 คืองบอุดหนุนสงครามและความมั่นคง ในขณะที่การลงทุนทางเศรษฐกิจ-สังคมมีสัดส่วนลดลง</li>\n<li>คนรัสเซียถูกเกณฑ์ทหารไปแล้ว 300,000 คน ส่งผลกระทบต่อ GDP ราว 0.5% และยังน่าจะมีเกณฑ์ทหารเพิ่มอีก</li>\n<li>คนรัสเซียที่ไม่พอใจรัฐบาล ยังหนีออกไปอยู่ต่างประเทศกัน ตัวเลขอยู่ราว 5 แสน-1 ล้านคน แถมเป็นแรงงานฝีมือระดับสูงด้วย นอกจากปัญหาสมองไหล ขาดทรัพยากรบุคคลแล้ว ความต้องการแรงงานยังทำให้คนที่เหลืออยู่มีค่าจ้างแพงขึ้น ส่งผลกระทบต่อเงินเฟ้อในทางอ้อม (เงินเฟ้อปี 2022 เพิ่ม 12% และน่าจะเพิ่มอีก 5-7% ในปี 2023)</li>\n<li>ข้อมูลของ France24 ยังเสริมว่า มาตรการแบนการขายพลังงานของ EU เพิ่งมีผลในเดือนธันวาคม 2022 สำหรับน้ำมันดิบ (8 เดือนหลังเริ่มสงคราม) และเดือนกุมภาพันธ์ 2023 สำหรับน้ำมันแปรรูปแล้ว โดยชาติยุโรปจ่ายค่าน้ำมันให้รัสเซียไปแล้ว 84 พันล้านยูโรระหว่างสงคราม ตัวช่วยนี้จะไม่มีให้รัสเซียในปี 2023</li>\n</ul>\n<p>Carnegie Endowment ประเมินว่า หากสงครามสงบ มาตรการต่างๆ เหล่านี้กลับด้านกัน อาจต้องใช้เวลา 3-5 ปีถึงจะพลิกเศรษฐกิจรัสเซียให้กลับมาเติบโตเป็นบวกได้</p>\n<p>และหากปัจจัยเรื่องราคาน้ำมันและก๊าซเปลี่ยนไป เศรษฐกิจรัสเซียที่พึ่งพารายได้จากพลังงานมาก ก็ย่อมได้รับผลกระทบหนักกว่านี้</p>The post <a href=\"https://markpeak.net/impact-of-war-on-russia-economy/\">Impact of War on Russia Economy</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"fc15afb3c220531bb31c2a21aed4c617dd58a25c5c804a6f096c17b51ff568ef","category":"Thai"}
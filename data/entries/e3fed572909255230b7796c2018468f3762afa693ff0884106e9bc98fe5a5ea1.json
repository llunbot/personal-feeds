{"title":"Builder.ai สตาร์ทอัปยูนิคอร์นเครื่องมือสร้างแอปด้วย AI ยื่นล้มละลาย หลังเจ้าหนี้ตรวจพบความผิดปกติในงบการเงิน","link":"https://www.blognone.com/node/146612","date":1748237728000,"content":"<span>Builder.ai สตาร์ทอัปยูนิคอร์นเครื่องมือสร้างแอปด้วย AI ยื่นล้มละลาย หลังเจ้าหนี้ตรวจพบความผิดปกติในงบการเงิน</span>\n\n  <div>\n    <div>Body</div>\n              <div><p>เมื่อสัปดาห์ที่ผ่านมา Builder.ai สตาร์ทอัป AI ระดับยูนิคอร์นได้เข้าสู่กระบวนการล้มละลาย เพื่อแก้ไขปัญหาโครงสร้างทางการเงิน โดยซีอีโอ Manpreet Ratia บอกว่าเกิดจากกลุ่มผู้ให้สินเชื่อกับบริษัทวงเงิน 50 ล้านดอลลาร์ระบุว่าบริษัทไม่มีความสามารถในการชำระหนี้ (default) ทำให้บริษัทต้องเข้าสู่กระบวนการดังกล่าว</p>\n<p>มีรายงานเพิ่มเติมว่ากลุ่มเจ้าหนี้ของ Builder.ai ได้ตรวจสอบพบความผิดปกติในงบการเงินบริษัท ทำให้ต้องแก้ไขรายได้ในปี 2024 จาก 220 ล้านดอลลาร์ เป็น 55 ล้านดอลลาร์ และรายได้ปี 2023 จาก 180 ล้านดอลลาร์ เป็น 45 ล้านดอลลาร์ ส่วนใหญ่มาจากการตั้งบันทึกรายได้ล่วงหน้า แต่เมื่อถึงกำหนดไม่สามารถเก็บเงินจากลูกค้าได้</p>\n<p>ทั้งนี้ตัวแทนของ Builder.ai ปฏิเสธที่จะให้ความเห็นต่อรายงานการสอบสวนภายในนี้ แต่<a href=\"https://www.linkedin.com/posts/builderai_today-engineerai-corporation-known-as-activity-7330581919031521280-w7hu\">บอกว่า</a>บริษัทจะให้ความสำคัญกับพนักงาน ลูกค้า และพาร์ตเนอร์ เป็นลำดับแรก และทำงานกับกลุ่มผู้บริหารที่แต่งตั้งมาแก้ไขปัญหาบริษัทให้ธุรกิจยังดำเนินต่อไปได้</p>\n<p>Builder.ai เป็นสตาร์ทอัปที่มีผลิตภัณฑ์คือเครื่องมือช่วยสร้างแอปได้อย่างรวดเร็วด้วย AI บริษัทมีสำนักงานใหญ่อยู่ในสหราชอาณาจักร ได้เงินจากนักลงทุนไปแล้วราว 500 ล้านดอลลาร์ มีผู้ลงทุนรายสำคัญคือไมโครซอฟท์ และกองทุนเพื่อความมั่งคั่งของกาตาร์ มูลค่ากิจการล่าสุดอยู่ที่ประมาณ 1.3 พันล้านดอลลาร์ ผู้ก่อตั้ง Sachin Dev Duggal ได้ลงจากตำแหน่งซีอีโอเมื่อต้นปี และแต่งตั้ง Ratia เป็นซีอีโอคนใหม่</p>\n<p>ก่อนหน้านี้ Builder.ai มีชื่อว่า Engineer.ai ซึ่งระบุว่าพัฒนาเครื่องมือช่วยสร้างแอปอัตโนมัติด้วย AI แต่ <a href=\"https://www.wsj.com/articles/ai-startup-boom-raises-questions-of-exaggerated-tech-savvy-11565775004\">The Wall Street Journal ก็ออกรายงานเมื่อปี 2019</a> ว่าระบบหลักของ Engineer.ai ใช้วิศวกรในอินเดียดูแลด้านหลัง ไม่ได้เป็น AI อย่างที่ระบุ</p>\n<p>ที่มา: <a href=\"https://techcrunch.com/2025/05/20/once-worth-over-1b-microsoft-backed-builder-ai-is-running-out-of-money/\">TechCrunch</a>, <a href=\"https://sifted.eu/articles/builder-ai-investigation-potentially-bogus-sales\">Sifted</a> และ <a href=\"https://thenextweb.com/news/builder-ai-collapse-exposes-fomo-investing\">The Next Web</a></p>\n</div>\n          </div>\n<span><a href=\"https://www.blognone.com/user/arjin\">arjin</a></span>\n<span><time>Mon, 26/05/2025 - 12:35</time>\n</span>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e3fed572909255230b7796c2018468f3762afa693ff0884106e9bc98fe5a5ea1","category":"Thai"}
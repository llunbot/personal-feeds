{"title":"ฟีเจอร์ใกล้ OpenAI, AWS เปิดตัว Agents for Amazon Bedrock แชตกับ AI หาข้อมูล, เรียก API ภายในองค์กรอัตโมมัติ","link":"https://www.blognone.com/node/136978","date":1701192461000,"content":"<div><div><div><p>AWS เปิดตัวบริการ Agents for Amazon Bedrock บริการเรียกใช้งานปัญญาประดิษฐ์ในกลุ่ม LLM ที่สามารถหาข้อมูลภายในองค์กรจากฐานข้อมูลที่เก็บเอกสาร พร้อมๆ กับเรียกใช้งาน API ต่างๆ ที่อาจจะเก็บข้อมูลในองค์กร เพื่อให้สามารถตอบคำถามได้อย่างถูกต้องโดยใช้ข้อมูลล่าสุด</p>\n<p>บริการเช่นนี้ คล้ายกับ <a href=\"https://www.blognone.com/node/136605\">Assistant API ของ OpenAI</a> ที่เพิ่งเปิดตัวไปเมื่อต้นเดือนพฤศจิกายนที่ผ่านมา โดยผู้ใช้กำหนดเพียงฟังก์ชั่นที่ LLM เรียกใช้งานได้ และใส่ข้อมูลไว้ในฐานข้อมูลโดยอัตโนมัติ แต่ความต่างของ AWS คือความสามารถในการปรับแต่ง prompt ที่สร้างขึ้นจากการใส่ฟังก์ชั่นต่างๆ เข้าไป ผู้ใช้สามารถดู prompt ระหว่างทางที่ LLM “คิด” และตัดสินใจเลือกใช้ฟังก์ชั่นต่างๆ อย่างละเอียด รวมถึงสามารถแก้ไข prompt ในขั้นตอนต่างๆ ได้ด้วย</p>\n<p>นอกจากการปรับแต่งการทำงานอย่างละเอียดแล้ว Agents for Amazon Bedrock ยังเปิดให้เลือกใช้งานโมเดลจากผู้ผลิตต่างๆ ได้ เช่น Titan Lite ของ AWS เองราคาถูกกว่า Claude มาก และค่าใช้บริการนี้คิดเฉพาะค่าเรียก LLM เท่านั้น บริการนี้เปิดใช้งานทั่วไปแล้ว แต่ยังมีให้ใช้เฉพาะในศูนย์ข้อมูลสหรัฐฯ ทั้งตะวันออก (US East) และตะวันตก (US West) เท่านั้น</p>\n<p>ที่มา - <a href=\"https://aws.amazon.com/blogs/aws/agents-for-amazon-bedrock-is-now-available-with-improved-control-of-orchestration-and-visibility-into-reasoning/\">AWS</a></p>\n<p><img alt=\"No Description\" src=\"https://www.blognone.com/sites/default/files/externals/4d5f3b886757c22c3698a6abda91057f.png\" /></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9df6b4e1661a468c5957fe743f9882bfcb90c7a51eed1710e1678c52b4027a73","category":"Thai"}
{"title":"Pfizer รายงานผลทดสอบวัคซีน COVID-19 ในเด็ก 5-11 ปี ใช้วัคซีน 1 ใน 3 ของผู้ใหญ่ ภูมิขึ้นใกล้เคียงกัน","link":"https://www.blognone.com/node/124842","date":1632156784000,"content":"<div><div><div><p>Pfizer และ BioNTech รายงานผลการทดลองเฟส 2/3 ของวัคซีน Comirnaty หรือ BNT162b2 ในเด็กอายุ 2-11 ปี โดยรายงานผลกลุ่มแรกของเด็กอายุ 5-11 ปีออกมาก่อนพบว่าผลการตรวจภูมิขึ้นดีระดับเดียวกับเด็กที่อายุมากกว่า</p>\n<p>การทดลองในเด็กอายุ 2-11 ปี ครั้งนี้จะใช้วัคซีนเพียง 10 ไมโครกรัม จากเดิมที่กลุ่มอายุสูงกว่านี้จะใช้วัคซีน 30 ไมโครกรัม แต่การฉีดจะยังคงฉีดสองเข็มห่างกันสามสัปดาห์เช่นเดิม เด็กในกลุ่มที่รายงานผลครั้งนี้มีจำนวน 2,268 คน ระดัลแอนติบอดี geometric mean titer (GMT) อยู่ที่ 1,197.6 (กรอบความมั่นใจ 95% อยู่ในช่วง 1106.1 - 1296.6) นับว่าอยู่ในช่วงเดียวกับการใช้วัคซีน 30 ไมโครกรัมในกลุ่มอายุ 16-25 ปี ที่ได้ 1146.5 (กรอบความมั่นใจ 95% อยู่ในช่วง 1045.5 - 1257.2)</p>\n<p>การทดลองจะมีการรายงานผลอีกสองครั้ง คือลในเด็กอายุ 2-5 ปี และ 6 เดือนถึง 2 ปี คาดว่าจะรายงานได้ภายในไตรมาสสี่ปีนี้ โดยรวมจะมีเด็กเข้าร่วมโครงการ 4,500 คน</p>\n<p>ตอนนี้อย.สหรัฐฯ อนุญาตให้ใช้ Comirnaty ในผู้อายุสูงกว่า 16 ปีแบบเต็มรูปแบบ 2 เข็ม อนุญาตแบบฉุกเฉินสำหรับเด็กอายุ 12-15 ปี และการใช้กระตุ้นภูมิในเข็มสามสำหรับอายุ 12 ปีขึ้นไป หลังจากนี้ Pfizer และ BioNTech จะส่งผลการทดลองครั้งนี้ให้อย.สหรัฐฯ และองค์กรยายุโรปเพื่อขออนุญาตแบบฉุกเฉินต่อไป</p>\n<p>ที่มา - <a href=\"https://www.pfizer.com/news/press-release/press-release-detail/pfizer-and-biontech-announce-positive-topline-results\">Pfizer</a></p>\n<p><img src=\"https://www.blognone.com/sites/default/files/externals/d3ee8116e902ef220033013367d60c21.jpg\" /><br />\nภาพวัคซีน BNT162b2 จาก <a href=\"https://twitter.com/BioNTech_Group/status/1329754864851841025/photo/1\">BioNTech</a></p>\n</div></div></div><div><div>Topics: </div><div><div><a href=\"/topics/pfizer\">Pfizer</a></div><div><a href=\"/topics/covid-19\">COVID-19</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"15013a98bc473316a3cb2419f76b30f4935c14f3bee5a7bf5c87213ddd4d5514","category":"Thai"}
{"title":"Zilog ประกาศเลิกผลิตซีพียู Z80 หลังวางขายมานาน 48 ปี ตั้งแต่ปี 1976","link":"https://www.blognone.com/node/139378","date":1713916812000,"content":"<div><div><div><p>บริษัท Zilog ผู้สร้างซีพียู Z80 แบบ 8-bit ที่วางขายครั้งแรกในปี 1976 ประกาศเลิกขาย Z80 หลังขายมานาน 48 ปี โดยจะรับคำสั่งซื้อล็อตสุดท้ายในวันที่ 14 มิถุนายน 2024</p>\n<p>ซีพียู Z80 ถือเป็นซีพียูคลาสสิกตัวหนึ่งของวงการ และถูกนำมาใช้สอนวิชาออกแบบหน่วยประมวลผลมาอย่างยาวนาน ด้วยเหตุผลว่าซีพียูมีความเรียบง่าย มีทรานซิสเตอร์ 8,500 ตัว ทำงานที่ 2.5MHz ใช้กระบวนการผลิต 4 micron</p>\n<p>Z80 ถูกออกแบบให้มาแข่งกับซีพียู Intel 8080 โดยมีความเข้ากันได้ของไบนารี แต่ราคาถูกกว่า (Federico Faggin ผู้ก่อตั้ง Zilog อยู่ในทีมพัฒนา 8080 ก่อนลาออกมาเปิดบริษัทเอง) ตัวอย่างฮาร์ดแวร์ที่นำ Z80 ไปใช้งานในยุคนั้นคือ  Sinclair ZX Spectrum และเกมตู้อาเขต Pac-Man ภายหลัง Zilog หันไปจับตลาดไมโครคอนโทรลเลอร์แทนตลาดพีซี ซึ่งก็ไปได้ดี</p>\n<p>ตัวบริษัท Zilog เองก็เปลี่ยนเจ้าของมาแล้วหลายราย เจ้าของปัจจุบันคือ IXYS Corporation บริษัทเซมิคอนดักเตอร์ของอเมริกัน ที่ซื้อ Zilog มาในปี 2009 และตัวบริษัท IXYS ก็ถูกซื้อโดยบริษัท Littelfuse อีกทีในปี 2017</p>\n<p>ที่มา - <a href=\"https://www.theregister.com/2024/04/22/z80_cpu_end_of_sales/\">The Register</a></p>\n<p>โฆษณา Z80 ในหน้านิตยสารเมื่อปี 1976 - <a href=\"https://en.wikipedia.org/wiki/Zilog_Z80\">Wikipedia</a></p>\n<p><img alt=\"No Description\" src=\"https://www.blognone.com/sites/default/files/externals/954f319a38f1c2f299825660307321c6.jpg\" /></p>\n</div></div></div><div><div>Topics: </div><div><div><a href=\"/topics/zilog\">Zilog</a></div><div><a href=\"/topics/cpu\">CPU</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"67d076543052dfd743a6443899a8cba1cc4eaf9ad77351aa315b7bcf269a9475","category":"Thai"}
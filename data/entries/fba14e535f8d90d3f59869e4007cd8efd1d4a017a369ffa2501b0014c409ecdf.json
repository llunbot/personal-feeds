{"title":"Threads แอปแชทในองค์กรแนว Slack ที่ชื่อเหมือนกัน มีจำนวนดาวน์โหลดพุ่งสูงสัปดาห์ที่ผ่านมา","link":"https://www.blognone.com/node/134858","date":1689550445000,"content":"<div><div><div><p>การเปิดตัว Threads แอปโซเชียลใหม่สไตล์ Twitter จาก Meta นอกจากจุดกระแสได้รวดเร็ว มี<a href=\"https://www.blognone.com/node/134757\">ผู้สมัครใช้งานมากกว่า 100 ล้านบัญชี</a> ในเวลาเพียง 5 วัน มีอีกแอปที่ได้อานิสงส์ด้วยเพราะมีชื่อเหมือนกัน</p>\n<p>แอปที่ว่าก็ชื่อ Threads นี้เอง (และเป็นเจ้าของโดเมน <a href=\"https://threads.com/\">Threads.com</a>) เปิดตัวในปี 2019 เป็นแอปแชตสำหรับองค์กรแนว Slack ซึ่งเผยว่าทราฟิกของเว็บไซต์ช่วงหลายวันที่ผ่านมาเพิ่มสูงขึ้นมาก สาเหตุน่าจะเป็นเพราะชื่อโดเมนนั่นเอง (Threads ของ Meta ใช้โดเมน <a href=\"https://www.threads.net/\">Threads.net</a>) บัญชี Twitter ทางการของแอปก็เลย<a href=\"https://twitter.com/Threads/status/1677385807144058880\">ทวีตแซวประเด็นนี้ด้วย</a></p>\n<p>ข้อมูลจาก Data.ai ยังพบว่า Threads มีจำนวนดาวน์โหลดเพิ่มขึ้นในสัปดาห์เดียวเกือบ 1 ล้านครั้ง เฉพาะบน iOS จากก่อนหน้านี้ตัวเลขไม่สูงมาก ใน <a href=\"https://apps.apple.com/th/app/threads/id1599153821\">App Store ประเทศไทย</a> แอป Threads นี้ก็อยู่ในอันดับ 150 หมวด Business คำอธิบายแอปเองก็ถึงกับต้องแก้ไขระบุว่าไม่เกี่ยวข้องอะไรกับ Instagram</p>\n<p>Rousseau Kazi ซีอีโอและผู้ร่วมก่อตั้ง Threads (ซึ่งเคยทำงานที่ Facebook มา 6 ปี สมัยก่อนเป็นชื่อ Meta) บอกว่า Threads เป็นชื่อที่ทรงพลัง และมีความหมายเฉพาะในอินเทอร์เน็ต ที่หมายถึงการเชื่อมต่อในแง่ต่าง ๆ จึงไม่แปลกที่ Meta จะเลือกใช้ชื่อนี้เพื่อทำโซเชียลตัวใหม่ที่เป็นพื้นที่พูดคุย ส่วนประเด็นชื่อซ้ำกันนั้น Kazi ยืนยันว่าเขาถือชื่อทางการค้าของ Threads ไว้อยู่แล้ว แต่ไม่ได้บอกแผนว่าจะดำเนินการอย่างไรต่อไปกับ Meta หรือไม่</p>\n<p>ที่มา: <a href=\"https://techcrunch.com/2023/07/15/threads-a-slack-alternative-completely-unrelated-to-instagram-has-seen-downloads-surge/\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/3131c436d81291b24879e1531e747517.png\" /></p>\n</div></div></div><div><div>Topics: </div><div><div><a href=\"/topics/threads\">Threads</a></div><div><a href=\"/topics/collaboration\">Collaboration</a></div><div><a href=\"/topics/mobile-app\">Mobile App</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fba14e535f8d90d3f59869e4007cd8efd1d4a017a369ffa2501b0014c409ecdf","category":"Thai"}
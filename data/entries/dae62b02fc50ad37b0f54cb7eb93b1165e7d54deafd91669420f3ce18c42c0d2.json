{"title":"DOGE สั่งปิด 18F หน่วยงานดิจิทัลของรัฐบาลสหรัฐ ที่เปิดมา 11 ปี มีผลงานมากมาย","link":"https://www.blognone.com/node/145042","date":1741003592000,"content":"<div><div><div><p>ในยุคที่ DOGE ครองเมือง (ครองจริงๆ) เอาเข้าจริงแล้ว รัฐบาลสหรัฐมีหน่วยงานลักษณะเดียวกันชื่อ <a href=\"https://18f.org/\">18F</a> ก่อตั้งในปี 2014 ยุครัฐบาลบารัค โอบามา เป็นหน่วยงานย่อยภายใต้สำนักบริหารงานทั่วไป (General Services Administration หรือ GSA) ของรัฐบาล (ชื่อ 18F มาจากที่ตั้งของสำนักงาน ที่หัวมุมถนน 18th และ F ในวอชิงตันดีซี)</p>\n<p>18F เป็นทีมขนาดเล็ก (ประมาณ 90 คน) มีภารกิจเข้าไปช่วยหน่วยงานภาครัฐอื่นๆ สร้างเทคโนโลยีที่จำเป็น ตัวอย่างผลงานสำคัญคือ login.gov บริการล็อกอินกลางของภาครัฐ, ระบบดีไซน์กลางของเว็บไซต์ภาครัฐ, Analytics.usa.gov ระบบวิเคราะห์ข้อมูลคนเข้าเว็บของรัฐบาล (<a href=\"https://en.wikipedia.org/wiki/18F\">ผลงานอื่นๆ อ่านใน Wikipedia</a>)</p>\n<p>โครงสร้างของ 18F แยกจาก<a href=\"https://www.blognone.com/node/144937\">หน่วยบริการดิจิทัลของรัฐบาล (United States Digital Service หรือ USDS) ที่ปัจจุบันกลายร่างเป็น DOGE</a> โดย Thomas Shedd หนึ่งในทีม DOGE ของ Elon Musk เคยชื่นชมว่า 18F เป็นหนึ่งในทีมดิจิทัลที่ดีที่สุดของรัฐบาล เปรียบเสมือนว่าเป็น \"the gold standard\" ของวงการเทคโนโลยีฝั่งรัฐ</p>\n<p>อย่างไรก็ตาม มุมมองของ Elon Musk ดูสวนทางกัน และเมื่อวันที่ 1 มีนาคมที่ผ่านมา Thomas Shedd ได้ส่งอีเมลถึงพนักงาน 18F ทุกคนว่าจะยุบสำนักงานแห่งนี้ทิ้ง เนื่องจากถูกมองว่าไม่จำเป็น (non-critical) สำหรับรัฐบาล</p>\n<p>พนักงานของ 18F ทุกคนมีสถานะถูกพักงาน คอมพิวเตอร์ถูกล็อค และไม่สามารถเข้าไปช่วยทำโครงการต่างๆ ที่ค้างอยู่ได้ ซึ่งทีม 18F ได้ประกาศบนหน้าเว็บใหม่ที่ไม่ใช่ของรัฐบาล (18f.org) ว่าจะไม่ยอมแพ้ และจะหาวิธีทำงานเพื่อภาครัฐและชาวอเมริกันต่อไป ขอให้ติดตามข่าวสารได้จาก<a href=\"https://bsky.app/profile/team18f.bsky.social\">บัญชี Bluesky</a></p>\n<p>ที่มา - <a href=\"https://18f.org/\">18F</a></p>\n<p><img alt=\"No Description\" src=\"https://www.blognone.com/sites/default/files/externals/4990d8ba448ad8d5e52af2839cd21c13.png\" /></p>\n</div></div></div><div><div>Topics: </div><div><div><a href=\"/topics/doge\">DOGE</a></div><div><a href=\"/topics/usa\">USA</a></div><div><a href=\"/topics/government\">Government</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dae62b02fc50ad37b0f54cb7eb93b1165e7d54deafd91669420f3ce18c42c0d2","category":"Thai"}
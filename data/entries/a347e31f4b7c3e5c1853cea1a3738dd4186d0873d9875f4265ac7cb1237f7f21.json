{"title":"IBM เสนอหน่วยใหม่ CLOPS เพื่อวัดความเร็วของคอมพิวเตอร์ยุคควอนตัม","link":"https://www.blognone.com/node/125855","date":1637046223000,"content":"<div><div><div><p>IBM เสนอวิธีการวัดความเร็ว (ในที่นี้ speed) ของคอมพิวเตอร์ควอนตัมด้วยหน่วยใหม่ที่เรียกว่า CLOPS (Circuit Layer Operations Per Second)</p>\n<p>IBM บอกว่าการวัดสมรรถนะของคอมพิวเตอร์ควอนตัมแบ่งออกเป็น 3 มิติหลักๆ ได้แก่</p>\n<ul>\n<li><strong>ขนาด (scale)</strong> เป็นการบอกว่าเราสามารถนำข้อมูลลงไปเก็บไว้ในคอมพิวเตอร์ควอนตัมได้มากแค่ไหน ปัจจุบันเราวัดกันด้วยจำนวนคิวบิต</li>\n<li><strong>คุณภาพ (quality)</strong> เป็นการวัดคุณภาพของวงจร (circuit) ปัจจุบันใช้หน่วยเป็น QV (<a href=\"https://medium.com/qiskit/what-is-quantum-volume-anyway-a4dff801c36f\">Quantum Volume</a>)</li>\n<li><strong>ความเร็ว (speed)</strong> เป็นการวัดว่าวงจรควอนตัมสามารถทำงานได้แค่ไหนตามระยะเวลาที่กำหนด ซึ่ง IBM เสนอให้วัดเป็นจำนวนชั้นของวงจรต่อวินาที (CLOPS)</li>\n</ul>\n<p><img src=\"https://dwzke5c1hcizv.cloudfront.net/image?url=https%3A%2F%2Fresearch-website-prod-cms-uploads.s3.us.cloud-object-storage.appdomain.cloud%2F3_metrics_graphic_7678b84378.png&amp;w=750&amp;q=75\" /></p>\n<p>IBM ยกกรณีเปรียบเทียบว่า จำนวนคิวบิตเปรียบเสมือนจำนวนคอร์ของคอมพิวเตอร์คลาสสิค เมื่อนำคิวบิตมาต่อกันจะได้วงจรควอนตัม (quantum circuit) ซึ่งมีความกว้าง (width) เป็นจำนวนคิวบิตที่ใช้คำนวณ และความลึก (depth) เป็นจำนวนขั้นตอนที่วงจรทำงานก่อนคิวบิตเสื่อมสภาพ ส่วนค่า QV เปรียบได้กับการวัดจำนวนทรานซิสเตอร์ แต่ก็ไม่เหมือนกันซะทีเดียว</p>\n<p>จากภาพจะเห็นว่า วงจรมีลักษณะไม่เป็นรูปร่างสี่เหลี่ยมพอดี มีจำนวนคิวบิต (จุดในภาพ) ทั้งหมด 27 คิวบิต วิธีการวัดค่า QV คือรันวงจรแบบสุ่มทีละ 2 คิวบิต ที่จำนวนความลึก 2 ไปเรื่อยๆ จนกว่าจะได้ผลลัพธ์ที่ความมั่นใจเกิน 97.725%, จากนั้นขยับเป็น 3 คิวบิต ความลึก 3 ไปอีกเรื่อยๆ จนกว่าวงจรเสื่อมสภาพ</p>\n<p>กรณีตัวอย่าง พบว่าวงจรทำงานล้มเหลวที่ความลึกระดับ 7 แปลว่าความลึกระดับ 6 ใช้งานได้ วิธีคำนวณ QV คือใช้ 2<sup>6</sup> = 64 เป็นต้น (<a href=\"https://medium.com/qiskit/what-is-quantum-volume-anyway-a4dff801c36f\">คำอธิบายอย่างละเอียด</a>)</p>\n<p><img src=\"https://www.blognone.com/sites/default/files/externals/758820c531c0dc373aca115e3f56cd68.png\" /></p>\n<p>ส่วนการวัดค่าความเร็ว คล้ายกับการวัดค่า FLOPS (จำนวนการประมวลผลทศนิยมต่อวินาที) ของคอมพิวเตอร์ในปัจจุบัน แต่เป็นการวัดจำนวนวงจรควอนตัมที่สามารถประมวลผลได้ต่อวินาทีแทน</p>\n<p>ที่มา - <a href=\"https://research.ibm.com/blog/circuit-layer-operations-per-second\">IBM</a>, <a href=\"https://www.zdnet.com/article/quantum-computing-this-is-how-ibm-is-now-measuring-the-speed-of-its-quantum-processors/\">ZDNet</a>, <a href=\"https://www.tomshardware.com/news/ibm-introduces-clops-performance-standard-for-quantum-computing\">Tom's Hardware</a></p>\n</div></div></div><div><div>Topics: </div><div><div><a href=\"/topics/quantum-computer\">Quantum Computer</a></div><div><a href=\"/topics/ibm\">IBM</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a347e31f4b7c3e5c1853cea1a3738dd4186d0873d9875f4265ac7cb1237f7f21","category":"Thai"}
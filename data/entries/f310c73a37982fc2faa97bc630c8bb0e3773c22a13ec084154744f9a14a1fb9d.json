{"title":"ผลรีวิว AMD MI300X สเปกบนกระดาษดีกว่า H100/H200 แต่มาตายตรงซอฟต์แวร์แย่กว่ามาก","link":"https://www.blognone.com/node/143853","date":1735399164000,"content":"<div><div><div><p>SemiAnalysis เว็บไซต์-จดหมายข่าวของวงการเซมิคอนดักเตอร์ ปล่อยงานรีวิวจีพียูระดับเทพ (เทพจริงๆ เพราะไม่สามารถหาซื้อได้ทั่วไป) นั่นคือ <a href=\"https://www.blognone.com/node/137120\">AMD Instinct MI300X</a> ความหวังของ AMD ที่จะมาโค่นเจ้าตลาด NVIDIA H100/H200</p>\n<p>แนวทางของ AMD คือการให้สเปกฮาร์ดแวร์ที่ดีกว่า NVIDIA เช่น ให้แรมถึง 192GB (H100 มี 80GB, H200 มี 141GB) สมรรถนะแรงกว่า ในราคาถูกกว่า แล้วหวังว่าลูกค้าจะย้ายค่ายมาใช้ AMD แทน</p>\n<p>SemiAnalysis บอกว่าใช้เวลา 5 เดือนทดสอบและวิเคราะห์ผลเบนช์มาร์คต่างๆ โดยเฉพาะการเทรนโมเดล แล้วพบว่าสเปกบนกระดาษของ AMD ดีกว่าจริงๆ แต่ในการรันงานจริงนั้น AMD มาตายตรงซอฟต์แวร์อีกเช่นเคย</p>\n<p><img src=\"https://www.blognone.com/sites/default/files/externals/104d69f03e9757132d0c609cead313ed.jpg\" alt=\"\" /></p>\n<p><img alt=\"No Description\" src=\"https://www.blognone.com/sites/default/files/externals/4aff0011fc50e0e94c18cb9c0e31ab02.jpg\" /></p>\n<p>ผลการทดสอบของ SemiAnalysis บอกว่าซอฟต์แวร์ของ AMD เต็มไปด้วยบั๊ก การตรวจสอบคุณภาพซอฟต์แวร์ (QA) ไม่ดีพอ ในขณะที่ประสิทธิภาพของจีพียู NVIDIA แกะกล่องออกมาเสียบ ทำงานได้ดีเลยโดยไม่ต้องปรับจูนอะไรมาก ฝั่งของ AMD กลับต้องปรับแก้ปัญหา และหา workaround เพื่อให้ซอฟต์แวร์สามารถทำงานได้ (นี่ขนาด SemiAnalysis ติดต่อกับทีมงานของ AMD ตลอดเวลา และปรับปรุงคุณภาพซอฟต์แวร์ให้ดีขึ้นมาระดับหนึ่งแล้วด้วย)</p>\n<p>ผลสรุปของการทดสอบครั้งนี้คือ MI300X มีค่าใช้จ่ายรวม (total cost of ownership หรือ TCO) ถูกกว่าจริง แต่ประสิทธิภาพในการเทรนต่อ TCO นั้นแย่กว่า และหาก AMD ต้องใช้เวลาปรับแก้ซอฟต์แวร์อีกนาน ถึงตอนนั้นชิปตัวใหม่คือ NVIDIA Blackwell ก็วางขายแพร่หลายแล้ว</p>\n<p>SemiAnalysis เรียกร้องให้ Lisa Su และฝ่ายบริหารของ AMD ทุ่มทรัพยากรด้านซอฟต์แวร์ให้ดีกว่านี้ โดยเฉพาะการทำงานของ PyTorch ที่เป็นซอฟต์แวร์สำคัญในการเทรนโมเดล</p>\n<p>หลังจากบทความชิ้นนี้ถูกเผยแพร่ออกมา Dylan Patel ผู้อยู่เบื้องหลัง SemiAnalysis ก็โพสต์ข้อความว่าเขาได้นั่งคุยกับ Lisa Su เป็นเวลานานถึง 1.5 ชั่วโมง และ Su ยอมรับว่ามีปัญหาซอฟต์แวร์อยู่จริงๆ และยินดีจะทำไปแก้ไขอย่างจริงจัง</p>\n<blockquote><p>Met with <a href=\"https://twitter.com/LisaSu?ref_src=twsrc%5Etfw\">@LisaSu</a> today for 1.5 hours as we went through everythingShe acknowledged the gaps in AMD software stackShe took our specific recommendations seriouslyShe asked her team and us a lot of questionsMany changes are in flight already!Excited to see improvements coming <a href=\"https://t.co/38aAwwIdEI\">https://t.co/38aAwwIdEI</a></p>\n<p>— Dylan Patel (@dylan522p) <a href=\"https://twitter.com/dylan522p/status/1871287937268383867?ref_src=twsrc%5Etfw\">December 23, 2024</a></p></blockquote>\n<p>ที่มา - <a href=\"https://semianalysis.com/2024/12/22/mi300x-vs-h100-vs-h200-benchmark-part-1-training/\">SemiAnalysis</a></p>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/instinct\">Instinct</a></div><div><a href=\"/topics/gpu\">GPU</a></div><div><a href=\"/topics/nvidia\">NVIDIA</a></div><div><a href=\"/topics/nvidia-hopper\">NVIDIA Hopper</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f310c73a37982fc2faa97bc630c8bb0e3773c22a13ec084154744f9a14a1fb9d","category":"Thai"}
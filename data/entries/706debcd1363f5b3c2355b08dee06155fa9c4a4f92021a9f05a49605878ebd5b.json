{"title":"รวมรีวิว PlayStation Portal หลายสื่อบอกเป็นเครื่องที่น่าสับสน ข้อจำกัดเยอะเมื่อเทียบกับราคา","link":"https://www.blognone.com/node/136733","date":1699952374000,"content":"<div><div><div><p>เครื่องเกมพกพา PlayStation Portal เตรียมวางขายในวันที่ 15 พฤศจิกายนนี้แล้ว (ในไทยยังไม่มีกำหนด) แน่นอนว่าบรรดาสื่อต่าง ๆ ในต่างประเทศก็ได้เครื่องไปรีวิวแล้ว ซึ่งเสียงจากสื่อส่วนใหญ่บอกว่า PlayStation Portal เป็นเครื่องเกมพกพาที่ชวนสับสนที่สุดเครื่องหนึ่ง และเป็นเพียงแค่เครื่องเกมสำหรับ Remote Play เล่นเกมใน PS5 ที่ได้ฟีเจอร์จากจอย Dual Sense มาเต็มระบบเท่านั้น ซึ่งมีตัวอย่างการรีวิวจากบรรดาสื่อดังนี้</p>\n<p><a href=\"https://www.ign.com/articles/playstation-portal-review\"><strong>IGN</strong></a> 8/10 : PlayStation Portal เป็นอุปกรณ์ที่สร้างความสงสัยต่อการมีอยู่ของมัน แต่พอได้จับจริงมันเป็นประสบการณ์ที่ดีกว่าการใช้โทรศัพท์เสียบเข้ากับจอย และทำงานได้ดีกว่าที่คาดไว้มาก ชอบความอิสระที่ทำให้เล่น PS5 ได้จากทุกที่ที่มีสัญญาณ WiFi ครอบคลุม โดยเฉพาะอย่างยิ่งเมื่อคนอื่น ๆ ในครอบครัวใช้ทีวี แต่ต้องมี PlayStation 5 จึงจะใช้งานได้ ตอนนี้ PlayStation Portal ยังขาดวิธีในการเข้าถึง WiFi ที่ต้องใช้ เว็บเบราว์เซอร์เพื่อเข้าสู่ระบบ และขาดการรองรับ Bluetooth สำหรับหูฟังไร้สาย แต่มันเป็นอุปกรณ์ที่ยอดเยี่ยมที่แสดงถึงโซลูชันที่ดีที่สุดสำหรับการเล่น PlayStation แบบ Remote Play ในปัจจุบัน</p>\n<p><img alt=\"No Description\" src=\"https://www.blognone.com/sites/default/files/externals/ed0b46f42d818596e4649b5921450036.png\" /></p>\n<p><a href=\"https://www.pcmag.com/reviews/sony-playstation-portal\"><strong>PC Mag</strong></a> 2.5/5 : มันไม่ใช่ผู้สืบทอดของ PlayStation Portable หรือ PlayStation Vita แต่ฟังก์ชั่นการเล่นระยะไกลทำงานได้ตามที่ตั้งใจไว้ และการควบคุมที่เหมือน Dualsense ให้ความรู้สึกที่ยอดเยี่ยม ด้านหน้าจอพอเชื่อมต่อกับ PS5 ที่ UI ออกแบบมาสำหรับทีวีต่อใหญ่ทำให้มองลำบากเมื่อเล่นบน PS Portal รวม ๆ แล้วข้อจำกัดมันเยอะไปเมื่อเทียบราคาของอุปกรณ์ โดยเฉพาะอย่างยิ่งเมื่อมีตัวเลือกที่ประหยัดกว่า และที่มีประสิทธิภาพพอ ๆ กันอยู่ในตลาดอยู่แล้ว มันชวนให้นึกถึง Game Pad ของ Nintendo Wii U ที่ต้องเชื่อมต่อกับเครื่อง และไม่ได้ออกแบบมาให้เล่นนอกบ้าน</p>\n<p><a href=\"https://www.engadget.com/playstation-portal-review-a-baffling-handheld-for-no-one-but-sony-diehards-201558485.html\"><strong>Engadget</strong></a> : เห็นได้ชัดว่า Sony ไม่ได้เรียนรู้อะไรจากความสำเร็จของ Nintendo Switch และ Steam Deck หรือจากระบบพกพาของตัวเองอย่าง Vita และ PSP เลย PS Portal เป็นเครื่องเกมราคา 200 ดอลลาร์ ที่สตรีมเกมจาก PlayStation 5 ได้เท่านั้น ไม่มีแอปในตัว ไม่สามารถเล่นอะไรในเครื่องได้ และไม่มีการเชื่อมต่อกับ Sony บริการสตรีมมิ่งเกมบนคลาวด์ ข้อเสียของมันชัดเจนมากจนมองไม่ออกว่าใครจะซื้อมัน คุณสามารถใช้จ่าย 100 ดอลลาร์ซื้อ Backbone เพื่อสตรีมเกมจากโทรศัพท์ หรือใช้จอยเกมที่มีอยู่เพื่อเข้าถึงแอป PS Remote บนโทรศัพท์, แท็บเล็ต, Mac หรือ Windows PC คือมันมีวิธีที่ดีกว่ามากมายในการเล่นเกมขณะเดินทาง อย่างไรก็ดีการสับครึ่งของ Dual Sense มาแปะข้างหน้าจอทำงานได้ค่อนข้างประทับใจ แต่คนที่จะซื้อเครื่องนี้คงมีแต่แฟนพันธุ์แท้ Sony ละมั้ง</p>\n<p><img alt=\"No Description\" src=\"https://www.blognone.com/sites/default/files/externals/4d34a5efc188cde3d5c67f638d2b9095.png\" /></p>\n<p><a href=\"https://www.digitaltrends.com/gaming/playstation-portal-review-remote-player/\"><strong>Digitaltrends</strong></a> 2.5/5 : หากคาดหวังว่าอุปกรณ์ Remote Play แบบสแตนด์อโลนของ PlayStation จะซ่อนความลับบางอย่างที่ Sony เก็บไว้เป็นความลับ คุณจะต้องผิดหวังอย่างมาก เพราะมันเป็นแค่อุปกรณ์เล่น PS5 ผ่าน Remote Play ผ่าน Wi-Fi ได้ หากไอเดียนี้คุณไม่ซื้อ คุณก็นั่งเล่นเกมบน PS5 ในบ้านอย่างสบายใจเหมือนเดิม Dual Sense ทำงานได้ดีใน PS Portal แต่จะมีปัญหาถ้าเกมนั้นต้องใช้การควบคุมแบบไจโร รวม ๆ แล้วรู้สึกว่าสิ่งสำคัญอันดับแรกของอุปกรณ์นี้คือการรักษาต้นทุนให้ต่ำที่สุดเท่าที่จะเป็นไปได้ ที่สำคัญคือยังไม่รองรับ Bluetooth แต่มีเพียง PS Link ที่มีปุ่มให้กดไว้ต่ออุปกรณ์ของ Sony เองอย่าง หูฟัง Pulse Explore เท่านั้น ส่วนช่อง USB-C มีไว้ชาร์จอย่างเดียว</p>\n<p><a href=\"https://www.polygon.com/reviews/23956007/playstation-portal-review-remote-play-wifi-ethernet\"><strong>Polygon</strong></a> : มันเป็นอุปกรณ์ที่ดีที่มีกลุ่มผู้ใช้งานแคบอย่างน่าประหลาด แนะนำให้ถามตัวเองก่อนว่า ต้องการจ่ายเงิน 200 ดอลลาร์เพื่อเครื่องเล่น Remote Play จริงหรือ ? เมื่อมองแวบแรกอาจคิดว่า PlayStation Portal เป็นการกลับมาอีกครั้งของ Vita แต่จริงๆ แล้ว มันเป็นเพียงอุปกรณ์สำหรับเล่นเกมผ่านคุณสมบัติ Remote Play ของ Sony แค่นั้นแหละนั่นคือทั้งหมดที่ทำได้ และมันทำได้ค่อนข้างดี แต่ ณ จุดนี้มีอุปกรณ์มากมายที่ทำได้ จึงอดสงสัยไม่ได้ว่าทำไม PlayStation Portal ถึงมีตัวตน ทีมงานทดสอบ PS Portal เล่นผ่านเราเตอร์แบบ Mesh ในออฟฟิศที่มี PS5 แล้วพบว่าการส่งสัญญาณภาพผ่าน Mesh นั้นไกลเกินไปสำหรับการเล่นระยะไกล มันได้ภาพที่เละเทะ, มีความละเอียดต่ำพร้อมอินพุตแล็กที่เห็นได้ชัดเจน แต่พอเล่นในห้องที่อยู่ในวงสัญญานเดียวกับ PS5 ประสบการณ์การเล่นจะราบรื่นขึ้นมาก</p>\n<p><img src=\"https://www.blognone.com/sites/default/files/externals/3daa2a858426ff69a91a40f471a7e6b9.jpg\" /></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/sony\">Sony</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"706debcd1363f5b3c2355b08dee06155fa9c4a4f92021a9f05a49605878ebd5b","category":"Thai"}
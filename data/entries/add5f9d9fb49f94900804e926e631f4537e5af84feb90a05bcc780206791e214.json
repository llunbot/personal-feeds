{"title":"ไมโครซอฟท์ประกาศแผนย้าย Classic Outlook มาเป็น New Outlook ใช้เวลาอีกราว 2 ปี","link":"https://www.blognone.com/node/135590","date":1693968694000,"content":"<div><div><div><p>ทีมผู้บริหาร Outlook ของไมโครซอฟท์ ออกคลิปความยาว 37 นาที อธิบายเส้นทางการเปลี่ยนผ่าน Outlook Win32 เดิมมาเป็น <a href=\"https://www.blognone.com/node/128537\">New Outlook for Windows เวอร์ชันใหม่</a> ซึ่งยังไม่กำหนดเวลาชัดเจน แต่จะเกิดขึ้นแน่นอนในอีกไม่กี่ปีข้างหน้า</p>\n<p>เหตุผลที่ไมโครซอฟท์ต้องทำ Outlook for Windows ตัวใหม่ เป็นเพราะในอดีตผู้ใช้งานบนวินโดวส์มีช่องทางใช้งาน 3 อย่างคือ Classic Outlook (Win32) ตัวดั้งเดิม, แอพ Mail &amp; Calendar ของวินโดวส์ และใช้ผ่านเว็บเบราว์เซอร์ แอพทั้ง 3 ตัวให้ประสบการณ์ใช้งานแตกต่างกัน ฟีเจอร์ไม่เท่ากันเลย</p>\n<p><img alt=\"No Description\" src=\"https://www.blognone.com/sites/default/files/externals/8a3dc593c28f6e5496c53e837b8c614d.jpg\" /><img alt=\"No Description\" src=\"https://www.blognone.com/sites/default/files/externals/2197516f5fc54bdb096704c1142276b3.jpg\" /></p>\n<p>ไมโครซอฟท์จึงต้องการยุบรวมเป็น Outlook เวอร์ชันเดียว ใช้โค้ดตัวเดียวกัน เขียนฟีเจอร์ทีเดียวใช้ได้เหมือนกันหมด การพัฒนาหรือแก้ไขบั๊กทำได้เร็วขึ้น จากหลักเดือน-ปี มาเป็นหลักวัน-สัปดาห์เท่านั้น</p>\n<p>หลังรวมโค้ดเสร็จแล้ว วิสัยทัศน์ของ Outlook ต้องการเป็น \"Hub for Me\" ศูนย์รวมการสื่อสารทุกอย่าง (Hub) และปรับแต่งได้ตามบุคคล (Me) รวมถึงจะเพิ่มฟีเจอร์ด้าน AI เข้ามาอีกมาก</p>\n<p><img alt=\"No Description\" src=\"https://www.blognone.com/sites/default/files/externals/97f63cdda16ff86de2461e6fb2ba7359.jpg\" /></p>\n<p>New Outlook มีฟีเจอร์ใหม่หลายอย่างที่นำมาจากเวอร์ชันเว็บ แต่ไม่มีใน Classic Outlook แต่ทีมงานก็ยอมรับว่ายังมีฟีเจอร์สำคัญบางตัวตามหลังอยู่ โดยหลายอย่างอยู่ในแผนแล้ว เช่น การทำงานออฟไลน์, รองรับไฟล์ปฏิทิน ICS, การทำ Search Folder เป็นต้น</p>\n<p><img alt=\"No Description\" src=\"https://www.blognone.com/sites/default/files/externals/46300fb87f3b2dd858df2a38730b8828.jpg\" /><img alt=\"No Description\" src=\"https://www.blognone.com/sites/default/files/externals/14e23e5d8f8bc123bd5d7109a1a354f7.jpg\" /></p>\n<p>ที่ผ่านมา <a href=\"https://www.blognone.com/node/134937\">ไมโครซอฟท์เริ่มนำ New Outlook มาใช้แทนแอพ Mail &amp; Calendar แล้ว</a> (ใน Windows Insider) แต่การเปลี่ยนจาก Classic Outlook มาเป็น New Outlook ใช้ตารางเวลาต่างกัน เพราะมีผู้ใช้ฝั่งองค์กรอยู่มาก</p>\n<p>ตอนนี้ระยะเวลาเปลี่ยนผ่านจาก Classic Outlook มาเป็น New Outlook ยังไม่กำหนดแน่ชัด ตอนนี้ยังอยู่ในสถานะ Opt-in คือผู้ใช้ต้องเป็นฝ่ายกดเริ่มใช้งานด้วยตัวเอง แต่อีกราว 1 ปีข้างหน้าจะเข้าสถานะใช้ไคลเอนต์ตัวใหม่เป็นดีฟอลต์ แต่สามารถเปลี่ยนกลับไปใช้ตัวเก่าได้ (Opt-out) และหลังจากนั้นอีกราว 1 ปี จะปิดไม่ให้ใช้ไคลเอนต์ตัวเก่าอย่างถาวร ซึ่งไมโครซอฟท์บอกว่าจะแจ้งเตือนล่วงหน้าอย่างน้อย 1 ปีให้มีเวลาปรับตัวกัน</p>\n<p><img alt=\"No Description\" src=\"https://www.blognone.com/sites/default/files/externals/fa5ca9af6a493097a963c8ff3c43fb89.jpg\" /></p>\n<p>ที่มา - <a href=\"https://www.neowin.net/news/microsoft-offers-an-update-on-the-release-of-the-new-outlook-for-windows/\">Neowin</a></p>\n</div></div></div><div><div>Topics: </div><div><div><a href=\"/topics/outlook\">Outlook</a></div><div><a href=\"/topics/microsoft\">Microsoft</a></div><div><a href=\"/topics/e-mail\">E-mail</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"add5f9d9fb49f94900804e926e631f4537e5af84feb90a05bcc780206791e214","category":"Thai"}
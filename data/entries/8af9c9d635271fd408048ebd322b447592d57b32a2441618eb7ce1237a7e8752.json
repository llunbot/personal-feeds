{"title":"Apple เพิ่มฟังก์ชันสุขภาพ - Apple Watch ตรวจจับภาวะหยุดหายใจขณะนอนหลับ - AirPods Pro 2 เพิ่มเครื่องมือช่วยการได้ยิน","link":"https://www.blognone.com/node/141922","date":1725909206000,"content":"<div><div><div><p>แอปเปิลประกาศเพิ่มฟังก์ชันด้านสุขภาพใหม่ให้กับสินค้าที่เปิดตัว มีรายละเอียดดังนี้</p>\n<p>เริ่มที่ Apple Watch เพิ่มการแจ้งเตือนตรวจจับภาวะหยุดหายใจขณะนอนหลับหรือ <strong>Sleep Apnea</strong> ซึ่งแอปเปิลบอกว่าประชากรถึง 80% ที่มีลักษณะอาการดังกล่าว ไม่เคยตรวจสอบเรื่องนี้ ในการทำงาน Apple Watch จะตรวจสอบภาวะหายใจขณะนอนหลับ โดยประเมินทุก 30 วัน และแสดงการแจ้งเตือนหากพบลักษณะอาการ เพื่อแนะนำให้ผู้ใช้งานรับคำปรึกษาจากแพทย์</p>\n<p>ฟีเจอร์นี้อยู่ในขั้นตอนการขออนุมัติจาก FDA หรือองค์การอาหารและยาสหรัฐ รวมทั้งหน่วยงานกำกับดูแลทั่วโลก คาดว่าจะเริ่มเปิดใช้งานได้กว่า 150 ประเทศภายในเดือนนี้ รองรับการใช้งานทั้งใน Apple Watch Series 9, Apple Watch Series 10 และ Apple Watch Ultra 2</p>\n<p>อีกหนึ่งฟีเจอร์สุขภาพที่ประกาศคือการตรวจสอบการได้ยิน <strong>Hearing Health</strong> ซึ่งแอปเปิลอ้างข้อมูลจาก WHO ว่ามีประชากรในโลกถึง 1.5 พันล้านคน ที่มีผลกระทบจากการได้ยิน และมีคนถึง 1 ใน 3 ที่อยู่ในสิ่งแวดล้อมที่ส่งผลต่อความสามารถในการได้ยิน การป้องกันและตรวจสอบจึงมีความสำคัญ</p>\n<p>เครื่องมือที่แอปเปิลเพิ่มเติมมาได้แก่ ฟีเจอร์ทดสอบการได้ยิน Hearing Test โดยใช้ AirPods Pro เชื่อมต่อกับ iPhone หรือ iPad, Hearing Aid โหมดเครื่องช่วยการได้ยิน ทำให้ได้ยินเสียงรอบตัวชัดเจนมากขึ้น</p>\n<p>Hearing Test และ Hearing Aid อยู่ในขั้นตอนการอนุมัติจากหน่วยงานกำกับดูแลด้านสุขภาพ คาดว่าจะเปิดตัวได้กว่า 100 ประเทศภายในปีนี้ รองรับเฉพาะ AirPods Pro 2 โดยทำงานร่วมกับ iPhone และ iPad</p>\n<p>ที่มา: <a href=\"https://www.apple.com/newsroom/2024/09/apple-introduces-groundbreaking-health-features/\">แอปเปิล</a></p>\n<p><img alt=\"No Description\" src=\"https://www.blognone.com/sites/default/files/externals/13d4e5a25eda99f005a59d83792b990a.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/health\">Health</a></div><div><a href=\"/topics/airpods\">AirPods</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8af9c9d635271fd408048ebd322b447592d57b32a2441618eb7ce1237a7e8752","category":"Thai"}
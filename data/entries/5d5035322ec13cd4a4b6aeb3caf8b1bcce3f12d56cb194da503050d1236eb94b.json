{"title":"ไมโครซอฟท์รายงาน กลุ่มแฮกเกอร์จีนแฮกเราท์เตอร์ TP-Link ไล่ยิงรหัสผ่านเจาะบัญชีผู้ใช้องค์กร","link":"https://www.blognone.com/node/142938","date":1730740122000,"content":"<div><div><div><p>ไมโครซอฟท์รายงานถึงกลุ่มแฮกเกอร์ CovertNetwork-1658 จากจีนที่อาศัยช่องโหว่ของเราท์เตอร์ TP-Link เป็นส่วนใหญ่ เพื่อใช้เราท์เตอร์เหล่านี้ยิงรหัสผ่านเหยื่ออีกทีหนึ่ง</p>\n<p>เมื่อแฮกเกอร์เจาะเราท์เตอร์ได้แล้ว จะติดตั้งโปรแกรมลงในเฟิร์มแวร์ และเปิดช่องทางรับคำสั่งผ่านพอร์ต 7777 จากนั้นใช้เราท์เตอร์เหล่านี้ยิงรหัสผ่านแบบ password spray ที่เราท์เตอร์แต่ละตัวจะยิงรหัสผ่านแต่ละบัญชีเพียง 1-2 ครั้งต่อวันเท่านั้น แนวทางนี้ทำให้องค์กรอย่างไมโครซอฟท์จับได้ยาก เพราะอินเทอร์เน็ตบ้านเหล่านี้มักเปลี่ยนไอพีไปเรื่อยๆ อยู่แล้ว และการใส่รหัสผ่านผิดเพียงครั้งเดียวก็จะบล็อคไอพีได้ยาก ก่อนหนัานี้มีทีมวิจัย Sekoia และ Team Cymru เคยรายงานถึงกลุ่มนี้ และหลังรายงานปริมาณการโจมตีก็ลดลงอย่างรวดเร็ว แต่ไมโครซอฟท์คาดว่าคนร้ายไม่ได้หยุดโจมตีจริงๆ แค่ปรับเปลี่ยนซอฟต์แวร์ไม่ให้ทำงานเหมือนที่เคยมีการรายงานมา (เช่นการเปิดพอร์ต 7777)</p>\n<p>ไมโครซอฟท์พบว่าเมื่อ CovertNetwork-1658 ยิงรหัสผ่านสำเร็จแล้ว จะถูกกลุ่ม Storm-0940 นำไปใช้งานทำให้สองกลุ่มนี้น่าจะมีความเกี่ยวข้องกัน โดย Storm-0940 จะเข้าสแกนหารหัสผ่านอื่นๆ เพิ่มเติม ติดตั้งซอฟต์แวร์ในเครื่อของเหยื่อ</p>\n<p>การโจมตี password spray กลายเป็นการโจมตีสำคัญในช่วงหลัง เพราะการยิงรหัสผ่านแบบเดิมๆ ทำได้ยากแล้ว ไมโครซอฟท์แนะนำให้ลูกค้าตรวจสอบแนวทางการใช้รหัสผ่านที่ดี ไม่ว่าจะเป็นการให้ความรู้พนักงานไม่ให้ใช้รหัสผ่านซ้ำกัน, เปิดการล็อกอินสองขั้นตอน, หรือเปิดใช้การล็อกอินแบบไม่มีรหัสผ่านไปเลย ตลอดจนการคอนฟิกมาตรฐานการความปลอดภัยบน Azure AD เพิ่มเติม</p>\n<p>ที่มา - <a href=\"https://www.microsoft.com/en-us/security/blog/2024/10/31/chinese-threat-actor-storm-0940-uses-credentials-from-password-spray-attacks-from-a-covert-network/\">Microsoft</a></p>\n<p><img alt=\"No Description\" src=\"https://www.blognone.com/sites/default/files/externals/63cc41b48f4d8ae06d6b2095b4d3d8a3.jpeg\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/security\">Security</a></div><div><a href=\"/topics/tp-link\">TP-Link</a></div><div><a href=\"/topics/hacking\">Hacking</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5d5035322ec13cd4a4b6aeb3caf8b1bcce3f12d56cb194da503050d1236eb94b","category":"Thai"}
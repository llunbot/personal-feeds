{"title":"Meta ไม่เห็นด้วยกับนิยาม AI โอเพนซอร์ส ซึ่ง Llama ไม่เข้าเงื่อนไข","link":"https://www.blognone.com/node/142830","date":1730199774000,"content":"<div><div><div><p>จากข่าว Open Source Initiative หรือ OSI ออกมาให้นิยามของ AI โอเพนซอร์สว่า<a href=\"https://www.blognone.com/node/142820\">ต้องมีเงื่อนไขใด</a>บ้าง ซึ่งผลคือนิยามนั้นทำให้โมเดล AI ที่ผู้พัฒนาเผยแพร่บอกว่าเป็นโอเพนซอร์สยอดนิยมหลายตัว ไม่เข้าข่าย ซึ่ง<a href=\"https://www.blognone.com/node/141746\">รวมทั้ง Llama ของ Meta</a> ด้วย</p>\n<p>Faith Eischen โฆษกของ Meta ชี้แจงว่าบริษัทเห็นด้วยกับ OSI ที่ทำงานร่วมกันเป็นพาร์ตเนอร์มาตลอดในหลายประเด็น แต่กับนิยาม AI โอเพนซอร์สนี้บริษัทไม่เห็นด้วย เพราะยังไม่มีนิยามเดียวที่สามารถใช้ได้ สำหรับโลกของ AI ที่มีความซับซ้อนสูง และมีการพัฒนาเปลี่ยนแปลงอย่างรวดเร็ว</p>\n<p>เรื่องนี้อาจเป็นประเด็นใหญ่ได้ในอนาคต เพราะที่ผ่านมานิยามว่าอะไรเป็นโอเพนซอร์สของ OSI ถูกใช้อ้างอิงเมื่อมีคดีทางกฎหมาย และความชัดเจนนี้ช่วยให้นักพัฒนาที่ต้องการนำโครงการโอเพนซอร์สไปพัฒนาต่อมั่นใจว่าสามารถใช้งานได้อย่างถูกต้อง ซึ่ง Clément Delangue ซีอีโอ Hugging Face ก็ออกมาสนับสนุนนิยามของ OSI ว่าช่วยทำให้กรอบต่าง ๆ ชัดเจนขึ้น</p>\n<p>เงื่อนไขที่ทำให้ Llama ของ Meta ไม่เข้านิยามของ OSI คือ โมเดล AI นั้นต้องให้รายละเอียดข้อมูลที่นำมาฝึกเพียงพอ (Training Data) แม้ไม่ต้องแชร์ข้อมูลออกมา ซึ่งเป็นประเด็นของบริษัทเทคโนโลยีรายใหญ่เพราะมักไม่เปิดเผยว่าใช้ข้อมูลจากแหล่งใดบ้างในการฝึก</p>\n<p>ที่มา: <a href=\"https://www.theverge.com/2024/10/28/24281820/open-source-initiative-definition-artificial-intelligence-meta-llama\">The Verge</a></p>\n<p><img src=\"https://www.blognone.com/sites/default/files/externals/6df03364f7d0cd34969d640e68c0084f.jpg\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/llm\">LLM</a></div><div><a href=\"/topics/open-source\">Open Source</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7307649d302fb65de5afadc289a4e62af64f383e759c5da307865cd5a05edd4c","category":"Thai"}
{"title":"Microsoft Edge เริ่มเปิดใช้ Video Super Resolution ใช้ได้ทั้งจีพียู NVIDIA และ AMD","link":"https://www.blognone.com/node/132904","date":1678073385000,"content":"<div><div><div><p>เราเห็นข่าว <a href=\"https://www.blognone.com/node/132838\">NVIDIA ประกาศฟีเจอร์ Video Super Resolution</a> สำหรับการชมวิดีโอผ่านเบราว์เซอร์ที่เป็น Chromium ไปแล้ว</p>\n<p>ฝั่งไมโครซอฟท์ออกมาประกาศฟีเจอร์ชื่อเดียวกันคือ Video Super Resolution ทำงานแบบเดียวกัน ที่เพิ่มเติมคือใช้ได้ทั้งจีพียูค่ายเขียว NVIDIA (GeForce 20/30/40) และค่ายแดง (Radeon RX5700-RX7800)</p>\n<p>ฟีเจอร์นี้ใช้ได้บน Microsoft Edge Canary กับผู้ใช้บางกลุ่ม (ยังเปิดใช้แค่ 50% ของผู้ใช้ Canary) โดยต้องเปิดใช้ผ่าน flag edge://flags/#edge-video-super-resolution ก่อน เงื่อนไขคือคอมพิวเตอร์ต้องเสียบไฟด้วย วิดีโอต้องมีความละเอียดน้อยกว่า 720p ถึงจะอัพสเกลให้ และยังใช้ไม่ได้กับวิดีโอที่ติด DRM (PlayReady/Widevine)</p>\n<p>ไมโครซอฟท์ยังบอกว่ากำลังพัฒนาฟีเจอร์นี้ให้รองรับจีพียูแบบไฮบริด (โน้ตบุ๊กที่มีทั้ง iGPU และ dGPU) ตอนนี้ยังใช้ได้เฉพาะ dGPU รุ่นที่ระบุเท่านั้น</p>\n<p><img alt=\"No Description\" src=\"https://www.blognone.com/sites/default/files/externals/9846e70bce9fb8157ae8397df4a680c5.png\" /></p>\n<p>เว็บไซต์ Videocardz ยังรายงานว่าค่ายอินเทลก็กำลังพัฒนา VSR ของตัวเองอยู่เช่นกัน (แม้อินเทลยังไม่แถลงอย่างเป็นทางการ แต่มีคนลองใช้กับ Chrome ได้แล้ว) ตอนนี้ใช้ได้แล้วกับจีพียู Intel Arc แต่ยังใช้ไม่ได้กับ iGPU ของอินเทล</p>\n<p>ที่มา - <a href=\"https://www.microsoftedgeinsider.com/en-us/whats-new\">Microsoft Edge</a>, <a href=\"https://videocardz.com/newz/microsoft-introduces-edge-video-super-resolution-for-nvidia-and-amd-gpus\">Videocardz</a>, <a href=\"https://videocardz.com/newz/intel-is-also-preparing-video-super-resolution-for-chrome-browsers\">Videocardz (Intel)</a></p>\n</div></div></div><div><div>Topics: </div><div><div><a href=\"/topics/microsoft-edge\">Microsoft Edge</a></div><div><a href=\"/topics/nvidia\">NVIDIA</a></div><div><a href=\"/topics/amd\">AMD</a></div><div><a href=\"/topics/gpu\">GPU</a></div><div><a href=\"/topics/browser\">Browser</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a3ec1a5a6ac31e47197a83a12613a58c310e6cc3cf7f2d34fe5be26092413eb0","category":"Thai"}
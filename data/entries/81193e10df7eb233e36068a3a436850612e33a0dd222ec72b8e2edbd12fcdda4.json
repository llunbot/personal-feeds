{"title":"รองโฆษก ตร. เตือนพฤติกรรมเลียนแบบ Squid Game ขอผู้ปกครองแนะนำเยาวชนอย่างใกล้ชิด","link":"https://www.blognone.com/node/125199","date":1633853413000,"content":"<div><div><div><p>จากกระแสความดังทะลุฟ้าของซีรีส์เกาหลี Squid Game ล่าสุด  รองโฆษกสำนักงานตำรวจแห่งชาติ ออกเตือนเยาวชน เกรงว่าจะมีพฤติกรรมเลียนแบบความรุนแรงในซีรีส์ ขอให้ผู้ปกครองให้ความดูแลและแนะนำอย่างใกล้ชิด</p>\n<p>วันที่ 10 ตุลาคม พ.ต.อ.กฤษณะ พัฒนเจริญ รองโฆษกสำนักงานตำรวจแห่งชาติ เปิดเผยว่า ปัจจุบันที่ยังอยู่ในช่วงโควิด-19 ประชาชนต้องอยู่บ้าน และมีการใช้สื่อสังคมออนไลน์กันมากขึ้น รวมถึงเด็กและเยาวชนที่ต้องเรียนออนไลน์อยู่ที่บ้าน การรับชมซีรีส์ แต่ก็มีซีรีส์ หรือภาพยนตร์บางเรื่อง ที่มีการนำเสนอเนื้อหาที่ไม่เหมาะสม โดยเฉพาะพฤติกรรมความรุนแรง อย่างเช่นซีรีส์ที่ได้รับความนิยมอย่างเรื่อง Squid Game ซึ่งถูกจัดอยู่ในซีรีส์สำหรับกลุ่มผู้ชมที่อายุ 18 ปีขึ้นไป มีการนำเสนอเนื้อหา ภาพ เสียง และพฤติกรรมรุนแรง ทั้งฉากการทำร้ายร่างกายผู้อื่น ฉากการผ่าศพ ฉากการฆ่าผู้อื่นอย่างชัดเจน เพื่อแก่งแย่งแข่งขันและเอาตัวรอด</p>\n<p>พ.ต.อ.กฤษณะ กล่าวต่อว่า เรื่องนี้อาจส่งผลให้เกิดการเลียนแบบ <strong>หรืออาจส่งผลให้ผู้ชมเกิดความคิดจินตนาการว่าตนอยู่ในสถานการณ์เดียวกับในซีรีส์</strong> จนอาจเกิดเป็นอาชญากรรมที่ส่งผลต่อชีวิต ร่างกาย และทรัพย์สินของผู้อื่นโดยเฉพาะอย่างยิ่งในเด็ก หรือเยาวชน ผู้ปกครองจึงต้องคอยควบคุมดูแลการใช้สื่อสังคมออนไลน์ การรับชมสื่อต่างๆ และคอยให้คำแนะนำอย่างใกล้ชิด เพื่อสร้างความเข้าใจที่ถูกต้องและเลือกรับสื่อต่างๆ ได้อย่างเหมาะสม</p>\n<p><img src=\"https://www.blognone.com/sites/default/files/externals/fa2f015bb638ded41b2f242f78b911af.png\" /><br />\nภาพจาก trailer Squid Game</p>\n<p>ที่มา - <a href=\"https://www.matichon.co.th/local/crime/news_2983740\">มติชน</a></p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/thailand\">Thailand</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"81193e10df7eb233e36068a3a436850612e33a0dd222ec72b8e2edbd12fcdda4","category":"Thai"}
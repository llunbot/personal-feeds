{"title":"เกมแมวส้ม Stray กำลังจะถูกดัดแปลงเป็นภาพยนตร์แอนิเมชัน","link":"https://www.blognone.com/node/135613","date":1694078388000,"content":"<div><div><div><p>เว็บไซต์ข่าวบันเทิง Entertainment Weekly ให้ข้อมูลว่าเกมแมวส้ม Stray จาก BlueTwelve Studio สตูดิโอเกมอิสระจากฝรั่งเศส กำลังจะถูกดัดแปลงเป็นภาพยนตร์แอนิเมชันโดย Annapurna Animation ที่เพิ่งมีผลงานเรื่อง Nimona ฉายใน Netflix</p>\n<p>Robert Baird ผู้บริหารของ Annapurna Animation ให้สัมภาษณ์ว่าเนื้อเรื่องของเกม Stray มีความเป็นมนุษย์สูง แม้ในเกมไม่มีมนุษย์เลยสักคน (มีแต่แมวกับหุ่นยนต์) ตัวเรื่องยังมีความตลกแบบคู่หู (buddy comedy) ทำให้เกมได้รับความนิยมด้วย ซึ่งเป็นโจทย์ของทีมผู้สร้างแอนิเมชันด้วยเหมือนกันว่าจะถ่ายทอดอารมณ์ความรู้สึกเหล่านี้ออกมาได้อย่างไร</p>\n<p>Annapurna Animation เป็นสตูดิโอแอนิเมชันที่เพิ่งตั้งใหม่ อยู่ในเครือเดียวกับ Annapurna Interactive ซึ่งเป็นผู้จัดจำหน่ายเกม Stray อยู่แล้ว และอยู่ภายใต้บริษัทแม่เดียวกันคือ Annapurna Pictures ที่ก่อตั้งโดย Megan Ellison ลูกสาวของ Larry Ellison แห่ง Oracle (แต่ตัวธุรกิจไม่ได้เกี่ยวข้องกับ Oracle)</p>\n<p>โครงการแอนิเมชันของ Annapurna Animation ยังมีเรื่องใหม่ของ Nick Bruno ผู้กำกับ Nimona, เรื่องใหม่ของ Chris Wedge ผู้กำกับ Ice Age</p>\n<p>ที่มา - <a href=\"https://ew.com/movies/stray-movie-video-game-chris-wedge-foo-annapurna-animation/\">Entertainment Weekly</a> via <a href=\"https://www.eurogamer.net/acclaimed-cat-adventure-stray-is-being-turned-into-an-animated-movie\">Eurogamer</a></p>\n</div></div></div><div><div>Topics: </div><div><div><a href=\"/topics/stray\">Stray</a></div><div><a href=\"/topics/games\">Games</a></div><div><a href=\"/topics/movies\">Movies</a></div><div><a href=\"/topics/annapurna\">Annapurna</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5e264a015be49882913421e82f4a52c82c7fa50119cca16ee253407da1ad0918","category":"Thai"}
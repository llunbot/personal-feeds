{"title":"Midjourney ยกเลิกแผนใช้งานแบบฟรี หลังพบมีผู้สมัครมาใช้งานจำนวนมากกว่าปกติ","link":"https://www.blognone.com/node/133237","date":1680217448000,"content":"<div><div><div><p>Midjourney หนึ่งในบริการสร้างรูปภาพขึ้นจาก AI ยอดนิยม ประกาศยกเลิกแผนใช้งานแบบทดลองใช้ฟรี (Free Trial) สำหรับผู้สมัครใช้งานใหม่ โดย David Holz ผู้ก่อตั้งและซีอีโอ Midjourney ให้เหตุผลผ่าน Discord ว่าพบปริมาณการสมัครใหม่ เพื่อเข้ามาทดลองใช้งานสร้างรูปภาพที่ไม่เหมาะสมจำนวนมากกว่าปกติ</p>\n<p>ผู้ต้องการใช้งาน Midjourney จากนี้ต้องจ่ายเงินรายเดือนเพื่อใช้งาน เริ่มต้นที่ 10 ดอลลาร์ต่อเดือน จนถึงราคาสูงสุดปัจจุบัน 60 ดอลลาร์ต่อเดือน</p>\n<p>Holz ให้ข้อมูลเพิ่มเติมว่า เขาเชื่อว่าสาเหตุที่มีผู้สมัครใช้งานจำนวนมากช่วงที่ผ่านมา เกิดจากคลิปไวรัลฮาวทูสอนใช้ Midjourney ในจีน ซึ่งเมื่อรวมกับปัญหา GPU ไม่พอใช้งานเป็นช่วง ๆ จึงทำให้บริษัทตัดสินใจยกเลิกแผนใช้งานฟรี เพื่อให้มีทรัพยากรเพียงพอสำหรับผู้ใช้งานที่จ่ายเงิน</p>\n<p>Midjourney กลายเป็นประเด็นในช่วงหลายวันที่ผ่านมา หลังโมเดลเวอร์ชันล่าสุด Midjourney Version 5 สามารถสร้างภาพปลอมของคนดังออกมาได้เหมือนจริงมากขึ้น โดยเวอร์ชันนี้แก้ไขปัญหามือและนิ้วมือที่ไม่สมจริงในเวอร์ชันก่อนหน้า ซึ่งเป็นเป็นวิธีหนึ่งที่ใช้ตรวจสอบภาพจาก AI ได้อย่างรวดเร็ว แต่เมื่อภาพมีความสมจริงมากขึ้น จึงเป็นเรื่องท้าทายที่ Midjourney พยายามควบคุมไม่ให้เกิดการใช้งานที่ไม่เหมาะสม</p>\n<p>ที่มา: <a href=\"https://www.theverge.com/2023/3/30/23662940/deepfake-viral-ai-misinformation-midjourney-stops-free-trials\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/7c9619e959eac3c957feab6fd21c07bc.png\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/midjourney\">Midjourney</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"883292e611ab4d2fc63dc588f3dfcdb37e46e6d23aa85cc9c32aa84bfd0a921e","category":"Thai"}
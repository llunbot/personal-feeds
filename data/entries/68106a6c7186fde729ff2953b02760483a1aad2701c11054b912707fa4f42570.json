{"title":"OpenAI ออกแถลงการณ์ตอบโต้ประเด็นที่ Elon Musk ฟ้องร้อง","link":"https://www.blognone.com/node/138560","date":1709701769000,"content":"<div><div><div><p>OpenAI ออกคำแถลงตอบโต้ หลังจาก Elon Musk หนึ่งในผู้ร่วมก่อตั้ง OpenAI <a href=\"https://www.blognone.com/node/138492\">ยื่นฟ้อง OpenAI</a> และผู้บริหาร รวมทั้ง Sam Altman ซีอีโอ ในหลายประเด็น ทั้งการละเมิดข้อสัญญานำบริษัทไปแสวงหากำไร, ไม่เปิดเผยเทคโนโลยีต่อสาธารณะ ตามแนวทางที่ระบุไว้เมื่อตอนก่อตั้ง</p>\n<p>ก่อนหน้านี้ OpenAI <a href=\"https://www.blognone.com/node/138497\">ได้ชี้แจงประเด็นดังกล่าวเป็นการภายใน</a>กับพนักงาน ยืนยันว่าแนวทางทุกอย่างที่ทำนั้นถูกต้องแล้ว</p>\n<p>แถลงการณ์ของ OpenAI ลำดับเรื่องราวของการก่อตั้ง OpenAI และสิ่งที่เกิดขึ้น โดยใช้<strong>อีเมล</strong> 4 ฉบับ ที่ส่งจาก Elon Musk มานำเสนอให้เห็นเรื่องราวเหตุการณ์ เพื่อบอกว่า OpenAI ยังรักษาแนวทางตามเป้าหมายที่จะสร้าง AGI (AI ใช้งานได้ทั่วไป) ตลอดจนความสัมพันธ์ขององค์กรกับ Musk</p>\n<p>อีเมลฉบับแรก Musk เสนอว่า<a href=\"https://www.blognone.com/node/75739\">ในการเปิดตัว OpenAI</a> นั้น ต้องสร้างการรับรู้ในวงกว้าง ให้เห็นว่าเป้าหมายองค์กรยิ่งใหญ่ ตัวเลขเงินทุนที่เสนอมาตอนแรก 100 ล้านดอลลาร์ นั้นน้อยเกินไป เพราะตัวเลขนี้ Google หรือ Facebook ก็จ่ายได้ไม่ยาก เขาเสนอให้ประกาศไปเลยว่าจะใช้เงินระดมทุนรวมถึง 1,000 ล้านดอลลาร์ และเงินนี้จะมีมาจริง ๆ ใครไม่จ่ายเขาก็พร้อมจะจ่ายให้</p>\n<p><img src=\"https://www.blognone.com/sites/default/files/externals/e368d657dc525c7cbbbd2b08b21c08ca.png\" /></p>\n<p>ผ่านไปสองปี OpenAI พบว่า เพื่อไปให้ถึงเป้าหมายการสร้าง AGI นั้น ต้องใช้ทรัพยากรประมวลผลจำนวนมหาศาล จึงต้องการเงินทุนเพิ่มอีกจำนวนมากระดับหลายพันล้านดอลลาร์<strong>ต่อปี</strong> ตัวเลขนี้มากกว่าที่ทุกคน รวมทั้ง Elon เคยคิดไว้ในวันแรกที่ก่อตั้ง OpenAI ในรูปแบบองค์กรไม่แสวงหากำไร</p>\n<p>OpenAI จึงเริ่มหารือถึงแผนการปรับโครงสร้างองค์กร<a href=\"https://www.blognone.com/node/108595\">ให้เป็นแบบมีส่วนที่แสวงหากำไร (For-Profit)</a> ซึ่งใช้แนวทางนี้ในปัจจุบัน อย่างไรก็ตามตอนนั้น Elon เสนอทางเลือกว่า เขาต้องได้เป็นผู้ถือหุ้นใหญ่-ควบคุมบอร์ดบริหาร-และเป็นซีอีโอ หรือไม่อย่างนั้นก็ให้ Tesla ซื้อกิจการ OpenAI ไปเลย ในช่วงการต่อรองนี้ Elon ก็หยุดให้เงินทุนกับ OpenAI ด้วย การเจรจานี้ไม่บรรลุ ทำให้ Elon Musk <a href=\"https://www.blognone.com/node/100036\">ประกาศลาออกจากบอร์ด OpenAI</a> โดยบอกว่าเขาจะทำ AI เองผ่าน Tesla</p>\n<p>อีเมลฉบับที่สองและสาม เป็นเนื้อหาที่ Elon Musk บอกว่า OpenAI ต้องรวมกับ Tesla เท่านั้น จึงจะแข่งขันกับ Google และ DeepMind ได้ เขายังประเมินว่าหาก OpenAI ดำเนินงานต่อไปในรูปแบบที่เสนอมานี้ โอกาสสำเร็จก็คือ 0% ซึ่งเขาก็หวังว่าจะคิดผิด</p>\n<p><img src=\"https://www.blognone.com/sites/default/files/externals/1e52b774c9cb0d542ae65cdb63ee3ca9.jpg\" /><em>ทีมวิจัยของ OpenAI รุ่นก่อตั้ง</em></p>\n<p>สุดท้าย OpenAI ยืนยันว่าเทคโนโลยีที่องค์กรพัฒนาขึ้น ถูกนำไปใช้งานในระดับสาธารณะ เช่น โครงการปรับปรุงเกษตรกรรมในเคนย่าและอินเดีย, โครงการ Lifespan ที่ปรับปรุงระบบสุขภาพของรัฐโรดไอแลนด์ หรือโครงการอนุรักษ์ภาษาไอซ์แลนด์ด้วย GPT-4 ของประเทศไอซ์แลนด์ แต่ยิ่งพัฒนา AI เข้าใกล้ AGI มากเท่าใด วิทยาศาสตร์เบื้องหลังของการทำงานก็ต้องถูกปิดมากขึ้นด้วย Open ในชื่อองค์กร OpenAI หมายถึงการเปิดกว้างในการเข้าถึงและใช้งานเทคโนโลยี ให้ทุกคนได้ประโยชน์</p>\n<p>อีเมลฉบับสี่ เป็นการโต้ตอบระหว่าง Musk กับ Ilya Sutskever หัวหน้าฝ่าย Scientist ของ OpenAI ซึ่ง Ilya พูดถึงประเด็นนี้ว่าหากเราโอเพนซอร์สทุกอย่าง จะมีคนพยายามมองหาช่องโหว่และสร้าง AI ที่ไม่ปลอดภัยขึ้นมาได้ ยิ่งพัฒนา AI ที่ฉลาดมากเท่าใด ก็ยิ่งต้องเปิดเผยน้อยลง ซึ่ง Musk ก็ตอบกลับมาสั้น ๆ ว่า \"Yup\"</p>\n<p><img src=\"https://www.blognone.com/sites/default/files/externals/2a2ec2e646df768f3d11f056386b60b6.jpg\" /></p>\n<p>OpenAI ปิดท้ายคำแถลงว่า เป็นเรื่องน่าเสียใจมาก ที่คนซึ่งพวกเราเคารพและช่วยเหลือ ตลอดจนผลักดันให้ทุกคนมีเป้าหมายที่ยิ่งใหญ่ รวมทั้งเคยเตือนว่าเราจะล้มเหลว ตอนนี้มาฟ้องร้องพวกเรา เพราะว่า OpenAI ก้าวไปข้างหน้าได้ดี โดยไม่ต้องมีเขาอยู่</p>\n<p>ที่มา: <a href=\"https://openai.com/blog/openai-elon-musk\">OpenAI</a></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/elon-musk\">Elon Musk</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"68106a6c7186fde729ff2953b02760483a1aad2701c11054b912707fa4f42570","category":"Thai"}
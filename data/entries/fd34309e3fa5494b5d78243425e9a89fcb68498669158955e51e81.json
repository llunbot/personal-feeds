{"title":"Apple ปรับโครงสร้างผู้บริหารฝ่ายขาย เพิ่มทีมดูแลตลาดอินเดียโดยเฉพาะ","link":"https://www.blognone.com/node/132939","date":1678321928000,"content":"<div><div><div><p>มีรายงานว่าแอปเปิลจะปรับโครงสร้างฝ่ายขายต่างประเทศ เพื่อเพิ่มความสำคัญกับอินเดียมากขึ้น โดยหลังการเกษียณของ Hughes Asseman รองประธานฝ่ายขายที่ดูแลส่วนภูมิภาครวมทั้งอินเดีย ตะวันออกกลาง เมดิเตอร์เรเนียน ยุโรปตะวันออก และแอฟริกา แอปเปิลจะแต่งตั้ง Ashish Chowdhary ขึ้นมาเป็นหัวหน้าฝ่ายขาย ที่รับผิดชอบเฉพาะประเทศอินเดีย และขึ้นตรงกับหัวหน้าฝ่ายขายรวม</p>\n<p>การปรับโครงสร้างฝ่ายนี้ แอปเปิลบอกว่าเพื่อโฟกัสการทำตลาดในอินเดียมากขึ้น ปัจจุบันอินเดียเป็นประเทศที่มีการใช้สมาร์ทโฟนมากเป็นอันดับ 2 ของโลก และ Android ครองส่วนแบ่งการใช้งานเป็นอัตราที่สูงมาก แนวทางของแอปเปิลคือเน้นทำตลาดด้วย iPhone รุ่นที่ราคาไม่สูง</p>\n<p>ปัจจุบันแอปเปิลได้<a href=\"https://www.blognone.com/node/130621\">ย้ายฐานการผลิต iPhone</a> บางรุ่นมาที่อินเดีย เพื่อลดการพึ่งพาการผลิตในจีน รวมทั้งประโยชน์ทางภาษีในการขายที่อินเดีย นอกจากนี้ยังมีรายงานถึงแผน<a href=\"https://www.blognone.com/node/132185\">เปิด Apple Store</a> ภายในประเทศด้วย</p>\n<p>ที่มา: <a href=\"https://www.macrumors.com/2023/03/08/apple-india-focus-international-sales/\">MacRumors</a></p>\n<p><img src=\"https://www.blognone.com/sites/default/files/externals/92154a66eba6b0567fafc1953e771e34.jpg\" alt /></p>\n</div></div></div><div><div>Topics: </div><div><div><a href=\"/topics/india\">India</a></div><div><a href=\"/topics/apple\">Apple</a></div></div></div>","author":"arjin","siteTitle":"Blognone","siteHash":"490b3937e7dd89ebe8c00dc129addbdf1ebe4aff1f458146693da0","entryHash":"fd34309e3fa5494b5d78243425e9a89fcb68498669158955e51e81","category":"Thai"}
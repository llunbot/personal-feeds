{"title":"Match บริษัทแม่ Tinder ปลดพนักงาน 13% ปรับปรุงโครงสร้างบริษัท หลังผู้ใช้งานลดลงต่อเนื่อง","link":"https://www.blognone.com/node/146341","date":1746776301000,"content":"<div><div><div><p>Match Group บริษัทแม่ของ Tinder กำลังปรับโครงสร้างครั้งใหญ่ ภายใต้การบริหารของซีอีโอคนใหม่ Spencer Rascoff เพื่อพยายามพลิกฟื้นธุรกิจท่ามกลางยอดการมีส่วนร่วมของผู้ใช้งานที่ลดลง และแรงกดดันจากการแข่งขันที่เพิ่มขึ้นในอุตสาหกรรมแอปหาคู่</p>\n<p>บริษัทประกาศเลิกจ้างพนักงาน 13% หรือประมาณ 325 คน ซึ่งเป็นส่วนหนึ่งของแผนการปรับกระบวนการทำงาน ลดระดับการจัดการ รวมฟังก์ชันหลักของธุรกิจ เช่น การดูแลลูกค้า การควบคุมเนื้อหา และการตลาดระหว่างประเทศ และปิดรับสมัครพนักงานใหม่ด้วย โดยคาดว่า ทั้งหมดนี้จะช่วยให้บริษัทประหยัดเงินได้ปีละกว่า 100 ล้านดอลลาร์ฯ และประมาณ 45 ล้านดอลลาร์ฯ ในปี 2025</p>\n<p>การปรับโครงสร้างในครั้งนี้ เกิดขึ้นหลังจากมีการเปลี่ยนซีอีโอ และแรงกดดันจาก investor activist เพื่อเร่งสร้างนวัตกรรม โดยเฉพาะ Tinder ซึ่งเป็นแบรนด์เรือธงของ Match</p>\n<p>ด้าน Match เปิดตัวฟีเจอร์ใหม่ และเครื่องมือที่ขับเคลื่อนด้วย AI ในแอปแบรนด์ลูกทั้งหมด เพื่อดึงดูดผู้ใช้ที่อายุน้อยโดยเฉพาะ เช่น Tinder เปิดตัวโหมดเดทคู่ และ<a href=\"https://www.blognone.com/node/145616\">เกมฝึกจีบ</a>ที่ใช้ AI ด้วยเสียงที่พัฒนาโดย OpenAI ซึ่งดึงดูดผู้เล่นได้กว่า 750,000 คน รวมทั้งลงทุนในฟีเจอร์ด้านความปลอดภัย และการตรวจสอบ</p>\n<p>ถึงแม้รายได้ในไตรมาสแรกจะลดลง 3% เหลือ 831 ล้านดอลลาร์ฯ แต่บริษัทก็ทำผลงานได้เกินความคาดหมายของนักวิเคราะห์ และรายได้ในไตรมาสที่ 2 ที่สูงกว่าที่คาดไว้เป็น 850–860 ล้านดอลลาร์ฯ แต่การใช้จ่ายของผู้ใช้ลดลง โดยเฉพาะใน Tinder เนื่องจากภาวะเงินเฟ้อ และความเหนื่อยล้าของผู้ใช้ที่มีต่อแอปหาคู่</p>\n<p>การปรับโครงสร้าง และกลยุทธ์ผลิตภัณฑ์ใหม่ของ Match มีเป้าหมายเพื่อสร้างแรงกระตุ้นอีกครั้งในภาพรวมการออกเดทที่กำลังเปลี่ยนแปลง และทำให้ Tinder กลับมาเติบโตอีกครั้ง ซึ่งอาจจะเร็วกว่าที่คาดไว้ก่อนหน้านี้ในปี 2027</p>\n<p>ที่มา: <a href=\"https://www.reuters.com/technology/tinder-parent-match-cuts-13-workforce-forecasts-revenue-above-estimates-2025-05-08/\">Reuters</a>, <a href=\"https://www.bloomberg.com/news/articles/2025-05-08/match-group-cuts-13-staff-in-latest-move-to-reverse-declines?srnd=phx-technology\">Bloomberg</a>, และ <a href=\"https://techcrunch.com/2025/05/08/match-to-lay-off-13-of-staff/\">TechCrunch</a></p>\n<p><img alt=\"alt=&quot;Tinder&quot;\" src=\"https://www.blognone.com/sites/default/files/externals/a5bf6f1608a19d7818b6f75fed902a32.jpeg\" /></p>\n</div></div></div><div><div>Topics: </div><div><div><a href=\"/topics/match\">Match</a></div><div><a href=\"/topics/tinder\">Tinder</a></div><div><a href=\"/topics/layoff\">Layoff</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2cced3718a651add72f29223db7553e461e898402af1e278fae81197929907da","category":"Thai"}
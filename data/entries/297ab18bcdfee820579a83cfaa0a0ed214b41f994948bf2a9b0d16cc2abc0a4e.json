{"title":"ไหนว่า Elon ไม่ชอบไง? พบ Tesla สั่งซื้อเซ็นเซอร์ lidar จำนวนมากจาก Luminar","link":"https://www.blognone.com/node/139641","date":1715178590000,"content":"<div><div><div><p>Luminar Technologies บริษัทสตาร์ตอัพด้านเซ็นเซอร์วัดระยะแสง lidar (ย่อมาจาก Light Detection and Ranging) เปิดเผยในรายงานที่แจ้งตลาดหลักทรัพย์ว่า Tesla สั่งซื้อ lidar จำนวนมากจาก Luminar โดยคิดเป็นสัดส่วนกว่า 10% ของรายได้ไตรมาส 1 ของ Luminar</p>\n<p>ตอนนี้ยังไม่มีคำอธิบายว่า Tesla ซื้อ lidar ไปทำไม และในอดีตนั้น <a href=\"https://www.blognone.com/node/130781\">Elon Musk ก็ประกาศว่าไม่ต้องการติดเซ็นเซอร์อื่นๆ เพราะเชื่อมั่นในแนวทางใช้กล้องอย่างเดียว</a> ข่าวนี้จึงทำให้สื่อวิเคราะห์กันว่า Tesla น่าจะเอา lidar ไปใช้ใน<a href=\"https://www.blognone.com/node/139096\">รถยนต์สำหรับแท็กซี่ไร้คนขับ ที่ประกาศว่าจะเปิดตัวในเดือนสิงหาคม</a></p>\n<p>Luminar มีลูกค้าเป็นบริษัทรถยนต์บางราย เช่น <a href=\"https://www.blognone.com/node/103132\">Volvo ที่เซ็นสัญญากันมาตั้งแต่ปี 2018</a> และตอนนี้มี Volvo EX90 เป็นรถรุ่นแรกที่ใช้ lidar ของ Luminar ออกสู่ตลาดแล้ว ลูกค้ารายอื่นๆ ที่ระบุชื่อคือ Mercedes-Benz, Polestar, Nissan รวมถึงรถบรรทุกไร้คนขับ และลูกค้าจากนอกอุตสาหกรรมรถยนต์</p>\n<p>ที่มา - <a href=\"https://www.theverge.com/2024/5/7/24151497/tesla-lidar-bought-luminar-elon-musk-sensor-autonomous\">The Verge</a>, ภาพจาก <a href=\"https://www.luminartech.com/updates/luminar-provides-business-update-with-q4-and-full-year-2022-financials\">Luminar</a></p>\n<p><img alt=\"No Description\" src=\"https://www.blognone.com/sites/default/files/externals/511507dccc7e99ba2045866871c420dd.jpeg\" /></p>\n</div></div></div><div><div>Topics: </div><div><div><a href=\"/topics/tesla\">Tesla</a></div><div><a href=\"/topics/lidar\">LIDAR</a></div><div><a href=\"/topics/self-driving-car\">Self-Driving Car</a></div><div><a href=\"/topics/automobile\">Automobile</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"297ab18bcdfee820579a83cfaa0a0ed214b41f994948bf2a9b0d16cc2abc0a4e","category":"Thai"}
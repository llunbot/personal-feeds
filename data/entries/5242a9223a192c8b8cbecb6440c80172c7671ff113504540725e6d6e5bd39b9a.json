{"title":"Nothing ประกาศให้พนักงานทั้งหมด กลับมาทำงานในสำนักงานตามปกติ 5 วันต่อสัปดาห์","link":"https://www.blognone.com/node/141574","date":1724326736000,"content":"<div><div><div><p>Carl Pei ซีอีโอของ Nothing ส่งอีเมลแจ้งพนักงานทุกคน และเขานำข้อความนี้มาเผยแพร่<a href=\"https://www.linkedin.com/posts/getpeid_last-friday-we-made-an-important-decision-activity-7231217761765502976-RD1J/\">ใน LinkedIn</a> ด้วย เกี่ยวกับการเข้ามาทำงานในสำนักงาน โดยบอกว่าพนักงานทั้งหมดประมาณ 450 คน จะต้องเข้ามาทำงานในสำนักงานที่ลอนดอน 5 วันต่อสัปดาห์ หากใครไม่สามารถรับเงื่อนไขนี้ได้ ก็ให้ลาออกไปหางานที่อื่น</p>\n<p>Pei บอกว่าเริ่มก่อตั้งในช่วงการระบาดของโควิด 19 การทำงานแบบรีโมทจึงเป็นเรื่องที่เลี่ยงไม่ได้ เมื่อสถานการณ์เริ่มดีขึ้น บริษัทก็เริ่มประกาศแผนทำงานแบบไฮบริด และประกาศให้เข้าสำนักงานทุกวันตามประกาศนี้ เขาบอกว่าสถานะบริษัทตอนนี้ยังเป็นสตาร์ทอัป ที่มีผลิตภัณฑ์ซึ่งทั้งฝ่ายออกแบบ วิศวกรรม การผลิต ควบคุมคุณภาพ ต้องทำงานร่วมกันอย่างใกล้ชิด บริษัทอยู่ในธุรกิจสมาร์ทโฟน ซึ่งเป็นอุตสาหกรรมที่มีผู้เล่นรายใหญ่ในตลาด มีเรื่องท้าทายอีกมากที่ต้องแข่งขัน บนทรัพยากรที่มีจำกัด เป้าหมายบริษัทไม่ใช่การถูกซื้อกิจการ แต่สร้างบริษัทสมาร์ทโฟนรุ่นใหม่ที่ยั่งยืน สิ่งเหล่านี้การทำงานแบบรีโมทไม่สามารถเข้ามาทดแทนได้</p>\n<p>Nothing บอกว่าแผนการทำงานในสำนักงานทั้งหมดนี้จะมีผลในอีก 2 เดือนข้างหน้า ที่น่าสนใจคือเมื่อ Nothing ก่อตั้งพร้อมพนักงานรุ่นแรกที่สามารถทำงานแบบรีโมทได้ทั้งหมด การเปลี่ยนแปลงนี้น่าจะส่งผลกระทบอยู่บ้างเช่นกัน</p>\n<p>ที่มา: <a href=\"https://www.theverge.com/2024/8/21/24225169/nothing-employees-office-work-mandate-five-days\">The Verge</a> ภาพ <a href=\"https://us.nothing.tech/pages/brand-assets\">Nothing</a></p>\n<p><img alt=\"No Description\" src=\"https://www.blognone.com/sites/default/files/externals/f907c2d1c482ee4df7cd0e311d4dd9c5.jpg\" /></p>\n</div></div></div><div><div>Topics: </div><div><div><a href=\"/topics/nothing\">Nothing</a></div><div><a href=\"/topics/startup\">Startup</a></div><div><a href=\"/topics/hybrid-working\">Hybrid Working</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5242a9223a192c8b8cbecb6440c80172c7671ff113504540725e6d6e5bd39b9a","category":"Thai"}
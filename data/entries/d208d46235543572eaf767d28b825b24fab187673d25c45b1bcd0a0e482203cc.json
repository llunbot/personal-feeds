{"title":"บริษัทลงทุนแบบ short-sell กล่าวหาบริษัทศูนย์ข้อมูล Equinix ว่าแต่งบัญชี ทำกำไรสูงเกินจริง","link":"https://www.blognone.com/node/138967","date":1711695343000,"content":"<div><div><div><p>Hindenburg Research บริษัทวิจัยข้อมูลการลงทุนที่เน้นการรายงานข่าวลบ ออกรายงานถึงข้อมูลของบริษัท Equinix ผู้ให้บริการศูนย์ข้อมูลรายใหญ่ว่าแสดงบัญชีตัวเลขกำไรเกินจริง จนทำให้มูลค่าบริษัทสูงกว่าบริษัทในกลุ่มเดียวกันถึง 86%</p>\n<p>รายงานกล่าวหา Equinix ว่าลงบัญชีรายการลงทุนเพื่อซ่อมบำรุง (maintenance CapEx) ว่าเป็นรายการลงทุนเพื่อขยายกิจการ (growth CapEx) ทำให้กำไรจากการดำเนินงานปกตินั้นถูกกว่าความเป็นจริง โดยแนวทางการลงบัญชีแบบนี้เปลี่ยนมาตั้งแต่ปี 2015 และทำให้ค่าซ่อมบำรุงลดลงถึง 47%</p>\n<p>ข้อกล่าวหานี้ระบุว่าบางกรณี หัวหน้าฝ่ายถูกกดดันให้ขออุปกรณ์ที่หมายเลข serial ไม่เหมือนเดิมเมื่อส่งซ่อม เพื่อให้ลงบัญชีเป็นอุปกรณ์ใหม่ หรือการเปลี่ยนแบตเตอรี่ไฟสำรองก็พยายามระบุเป็นการเปลี่ยนระบบแบตเตอรี่ไม่ยอมบอกว่าเปลี่ยนเซลล์แบตเตอรี่ตามรอบ ไปจนถึงการลงบัญชีการเปลี่ยนหลอดไฟว่าเป็นการปรับปรุง</p>\n<p>หลังจากรายงานฉบับนี้ออกมา ทาง Equinix ระบุว่า<a href=\"https://www.reuters.com/business/equinix-commences-investigation-into-short-seller-hindenburgs-report-2024-03-25/\">กรรมการตรวจสอบของบริษัทกำลังสอบสวนอยู่ว่าข้อกล่าวหาเป็นจริงหรือไม่</a> และยืนยันว่าจะให้ความร่วมมือกับหน่วยงานทางกฎหมายในการสอบสวนต่อไป</p>\n<p>Equinix ขยายกิจการอย่างมากในช่วงหลายปีที่ผ่านมา ลูกค้ามีตั้งแต่ระดับองค์กรไปจนถึงผู้ให้บริการคลาวด์รายใหญ่ๆ <a href=\"https://www.blognone.com/node/136256\">เมื่อปีที่แล้วศูนย์ข้อมูลแห่งหนึ่งของบริษัทในสิงคโปร์มีปัญหาก็ทำให้ธนาคารในสิงค์โปร์ระบบล่มไป</a></p>\n<p>ที่มา - <a href=\"https://hindenburgresearch.com/equinix/\">Hindenburg Research</a></p>\n<p><img alt=\"No Description\" src=\"https://www.blognone.com/sites/default/files/externals/07d33ba1f796c02daa6924acc8254e74.png\" /></p>\n</div></div></div><div><div>Topics: </div><div><div><a href=\"/topics/equinix\">Equinix</a></div><div><a href=\"/topics/datacenter\">Datacenter</a></div><div><a href=\"/topics/financial-report\">Financial Report</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d208d46235543572eaf767d28b825b24fab187673d25c45b1bcd0a0e482203cc","category":"Thai"}
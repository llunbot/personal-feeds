{"title":"Phil Spencer บอกขึ้นโลโก้เกมลง PS5 บนช่อง Xbox ไม่ใช่ปัญหา อยากโปร่งใสกับเกมเมอร์","link":"https://www.blognone.com/node/144722","date":1739683202000,"content":"<div><div><div><p>Phil Spencer ซีอีโอ Microsoft Gaming ไปออกรายการช่อง XboxEra หนึ่งในชุมชน Xbox ที่มีประวัติความเป็นมายาวนาน ประเด็นสำคัญคงเป็นเรื่องบาดใจแฟนบอย ยุทธศาสตร์การออกเกมของไมโครซอฟท์บนแพลตฟอร์มคู่แข่ง</p>\n<p>XboxEra ถาม Phil ว่าในงานโชว์เกม Developer Direct รอบล่าสุด มีหลายเกมที่ไมโครซอฟท์เป็นเจ้าของ (เช่น <a href=\"https://www.blognone.com/node/144279\">Doom: The Dark Ages</a>) หรือเป็นผู้จัดจำหน่าย (เช่น <a href=\"https://www.blognone.com/node/144280\">Ninja Gaiden 4</a>) เกมเหล่านี้ลง PS5 ด้วย และไมโครซอฟท์ขึ้นโลโก้ PS5 ในคลิปวิดีโอของตัวเองบนช่อง Xbox ซึ่งเป็นสิ่งที่ไม่เคยเกิดขึ้นมาก่อนในอดีต</p>\n<p>Phil บอกว่าเขาอยากซื่อสัตย์และโปร่งใสต่อผู้เล่นให้มากที่สุด หากเกมนั้นลง PlayStation, Steam, Nintendo Switch เขาก็อยากบอกให้ผู้เล่นทราบว่าไปซื้อเกมได้จากที่ไหน ยุทธศาสตร์ของไมโครซอฟท์ในปัจจุบันคือนำเกมไปหาผู้เล่นให้มากที่สุด โดยยังซัพพอร์ตแพลตฟอร์มของตัวเองด้วยเช่นกัน ถึงแม้บริษัทคู่แข่งไม่ได้ทำแบบนี้ แต่เขาเชื่อว่าเกมเป็นสิ่งสำคัญที่สุด ไม่ใช่แพลตฟอร์ม</p>\n<p><img alt=\"No Description\" src=\"https://www.blognone.com/sites/default/files/externals/2754e0327295dcbf4dc03a26bb340bd5.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/f930dfc7819772049a2b54647162f955.jpeg\" /></p>\n<p>เขายังตอบประเด็นว่า การที่ไมโครซอฟท์นำเกมลง PlayStation และต้องจ่ายส่วนแบ่ง 30% ให้โซนี่ ถือเป็นการลดโอกาสของ Xbox ลงด้วยหรือไม่ ซึ่ง Phil บอกว่ารายได้ 70% ที่ไมโครซอฟท์ได้จากการขายเกมบน PlayStation จะนำกลับมาสร้างเกมใหม่ๆ ให้ผู้เล่น</p>\n<p>Phil บอกว่ารับทราบข้อเป็นห่วงว่า <a href=\"https://www.blognone.com/node/144473\">ไมโครซอฟท์จะกลายเป็นเหมือน Sega ที่เลิกทำคอนโซลของตัวเอง</a> เพียงแต่ยุทธศาสตร์ของไมโครซอฟท์ไม่บังคับให้ใครเล่นเกมบนแพลตฟอร์มไหน เล่นจากที่ไหนก็ได้ที่ต้องการ (Play the games the way you want to play them.) จึงเป็นเหตุว่าทำไมไมโครซอฟท์ยังสนับสนุนการทำเกมลงพีซีและคลาวด์ด้วย สองตลาดนี้เติบโตมากในฝั่งเอเชีย</p>\n<p>นอกจากนี้ยังมีประเด็นเล็กๆ ว่า Phil บอกว่าเขาเกลียดตำแหน่ง \"ซีอีโอ\" เพราะมันดูเป็นทางการมากเกินไป และเขาให้สัมภาษณ์กับรายการ XboxEra ตอนที่เขาอยู่ในประเทศไทย! (ไม่ได้บอกว่ามาทำอะไร)</p>\n<p>ที่มา - <a href=\"https://xboxera.com/2025/02/15/xboxera-interviews-phil-spencer/\">XboxEra</a></p>\n</div></div></div><div><div>Topics: </div><div><div><a href=\"/topics/phil-spencer\">Phil Spencer</a></div><div><a href=\"/topics/xbox\">Xbox</a></div><div><a href=\"/topics/games\">Games</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fd9a74d4926c946fd973f8cdcfa467e759b7ddf69f66cbd48de2e6ee9ad14931","category":"Thai"}
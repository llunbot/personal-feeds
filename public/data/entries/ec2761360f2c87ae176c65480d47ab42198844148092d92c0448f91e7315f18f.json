{"title":"บ้านราชครู อยู่ตรงไหนในซอยราชครู","link":"https://markpeak.net/%e0%b8%9a%e0%b9%89%e0%b8%b2%e0%b8%99%e0%b8%a3%e0%b8%b2%e0%b8%8a%e0%b8%84%e0%b8%a3%e0%b8%b9/","date":1678086814000,"content":"<p>“บ้านราชครู อยู่ตรงไหน” เป็นคำถามที่โผล่ขึ้นมาในหัว ระหว่างไปเยี่ยมมิตรสหายที่เปิดสำนักงานอยู่ในซอยราชครู</p>\n<p>คนที่ติดตามประวัติศาสตร์การเมืองไทยคงได้ยินชื่อ “กลุ่มราชครู” กันมาพอสมควร กลุ่มราชครู หรือ “บ้านราชครู” หมายถึงตระกูลการเมืองที่ก่อตั้งโดยจอมพลผิน ชุณหะวัณ ซึ่งเป็น 1 ใน 3 ขั้วอำนาจของยุครัฐบาลจอมพล ป.พิบูลสงคราม หลังรัฐประหาร 2490 ที่ปิดฉากอำนาจของกลุ่มปรีดี-ทหารเรือออกไปจากการเมืองไทย (อีกสองกลุ่มคือกลุ่มของจอมพล ป. และจอมพลสฤษดิ์)</p>\n<p>ภายใต้หน้าฉากที่จอมพล ป. นั่งเก้าอี้นายกรัฐมนตรี แต่อำนาจจริงๆ อยู่กับขั้วของจอมพลผิน และจอมพลสฤษดิ์ ที่ต้องมาเผชิญหน้ากัน ชื่อเรียกของขั้วอำนาจทั้งสองกลุ่มจึงอิงกับบ้านของผู้นำทั้งสองคน ได้แก่ “กลุ่มราชครู” ของจอมพลผินที่มาสร้างบ้านอยู่บริเวณซอยราชครู และ “กลุ่มสี่เสาเทเวศร์” บ้านกองทัพบกของจอมพลสฤษดิ์ (รายละเอียดจาก<a href=\"https://www.silpa-mag.com/history/article_56576\">บทความในศิลปวัฒนธรรม</a>)</p>\n<p>หลังรัฐประหาร 2500 จอมพล ป. ต้องลี้ภัยออกนอกประเทศ กลุ่มจอมพลผินเสื่อมอำนาจลง (ชาติชายต้องไปเป็นทูตที่อาร์เจนตินา) กลายเป็นกลุ่มจอมพลสฤษดิ์-ถนอมที่ครองอำนาจยาวจนถึงปี 2516 แล้วค่อยหมดอำนาจไป ในขณะที่กลุ่มราชครูยังอยู่ยาวมาได้อีกหลายสิบปีหลังจากนั้น</p>\n<p>จอมพลผิน มีลูกทั้งหมด 6 คน เป็นชาย 2 หญิง 4 ที่โดดเด่นที่สุดย่อมหนีไม่พ้น พล.อ.ชาติชาย ชุณหะวัณ ที่ไปไกลถึงเก้าอี้นายกรัฐมนตรี (จากการเลือกตั้งด้วย) แต่พี่น้องคนอื่นก็แต่งงานกับตระกูลการเมืองใหญ่ 4 ตระกูลที่เราคุ้นชื่อกันดีคือ ศรียานนท์, ทัพพะรังสี, อดิเรกสาร, สาลีรัฐวิภาค</p>\n<p>พลเอกชาติชาย มีเผ่า ศรียานนท์ และ ประมาณ อดิเรกสาร เป็นพี่เขย, มีกร ทัพพะรังสี เป็นหลานอา ดังนั้นพรรคชาติไทย-ชาติพัฒนา ล้วนแต่เชื่อมโยงกับกลุ่มราชครู</p>\n<p>ส่วนสายตรงของตระกูลชุณหะวัณ หากนับชาติชายเป็นรุ่นที่สอง ก็มีไกรศักดิ์ ชุณหะวัณ เป็นรุ่นที่สาม (เคยเป็นรองหัวหน้าพรรคประชาธิปัตย์) และล่าสุดคือลูกสาวของไกรศักดิ์ ธิษะณา ชุณหะวัณ รุ่นที่สี่ (กำลังลง ส.ส. กับพรรคก้าวไกลในการเลือกตั้งปี 2566)</p>\n<p>ดังนั้นกลุ่มราชครูจึงมีชื่อเรียกเล่นๆ ว่าเป็น “ตระกูล Kenedy ของประเทศไทย” และ<a href=\"https://www.voicetv.co.th/read/114722\">มีคนยก “บ้านราชครู” เป็น whitehouse ของเมืองไทย</a></p>\n<p>แล้วบ้านราชครูอยู่ตรงไหนในซอยราชครู</p>\n<p>สิ่งแรกที่ผมลองหาคือ Google Search ก็ไม่ได้คำตอบชัดเจนนัก พอลองดูจากพิกัดใน Google Maps ก็ค้นพบว่า “<a href=\"https://goo.gl/maps/F6MmZ5RtbXqRN4DL7\">บ้านราชครู</a>” เป็นชื่อเรียกกลุ่มบ้านของสายตระกูลจอมพลผิณในละแวกใกล้ๆ กัน (เช่น <a href=\"https://www.voicetv.co.th/read/115008\">บ้านทัพพะรังสี</a>) โดยปัจจุบัน “บ้านชุณหะวัณ” ของพลเอกชาติชาย กลายเป็นร้านกาแฟชื่อ Yellow Lane ไปแล้ว</p>\n<p>ถ้าดูจากแผนที่ใน Google Maps บริเวณที่ทำสีแดงเข้มไว้ยังเป็นโซน private resident ของคนในตระกูลอยู่ (“ซอยราชครู” ที่เห็นในภาพเป็นซอยส่วนบุคคล) ในขณะที่บ้านชุณหะวัณ อีกฝั่งซอยนั้นเปิดให้เช่าและสามารถเข้าไปชมได้</p>\n<p><img src=\"https://markpeak.net/wp-content/uploads/2023/03/map.jpg\" alt width=\"955\" height=\"706\" srcset=\"https://markpeak.net/wp-content/uploads/2023/03/map.jpg 955w, https://markpeak.net/wp-content/uploads/2023/03/map-300x222.jpg 300w, https://markpeak.net/wp-content/uploads/2023/03/map-768x568.jpg 768w, https://markpeak.net/wp-content/uploads/2023/03/map-700x517.jpg 700w\" /></p>\n<p>ลองค้นข้อมูลดูพบว่า ทายาทรุ่นที่สี่อย่างธิษะณา เคยให้สัมภาษณ์เรื่องบ้านชุณหะวัณไว้ในหลายโอกาส เช่น <a href=\"https://themomentum.co/closeup-tisanachoonhavan/\">ใน The Momentum ช่วงเดือนมกราคม 2023</a> ซึ่งเขียนไว้ละเอียดหลายประเด็น</p>\n<blockquote><p>The Momentum พูดคุยกับเธอถึงเรื่องราวของตระกูล ที่บ้านชุณหะวัณ ซอยราชครู บ้านไม้หลังนี้คือบ้านที่มีความเคลื่อนไหวทางการเมืองอยู่เสมอ เป็นบ้านที่ ท่านผู้หญิงบุญเรือน ชุณหะวัณ ย่าของเธอ พักอาศัยในช่วงบั้นปลายชีวิต และเป็นบ้านส่วนตัวของไกรศักดิ์ ที่สะสมของเก่า เครื่องดนตรี และของใช้ส่วนตัวไว้เต็มบ้าน ขณะที่ห่างออกไปเป็นบ้านเดิมของ จอมพล ผิน ชุณหะวัณ รวมถึงบ้านของ พลตำรวจเอก เผ่า ศรียานนท์ อดีตอธิบดีกรมตำรวจ ผู้สมรสกับคุณหญิงอุดมลักษณ์ ชุณหะวัณ (บุตรสาวของจอมพลผิน) ที่อยู่ในบริเวณเดียวกัน</p>\n<p>ส่วนบ้านชุณหะวัณหลังที่เราอยู่ เป็นบ้านที่มีความเคลื่อนไหวทางการเมืองตลอด เพื่อนพ่อมาคุยมาถกกันหลากหลายเรื่อง มีนักการเมืองเวียนหน้ามาพบเสมอ ตัวเราก็เกิดและโตที่บ้านไม้หลังนี้ เมื่อก่อนไม่มีชั้นล่าง เขาทำเป็นบ้านไม้แบบโบราณ ชั้นล่างมาทำทีหลัง เราเกิดทันคุณปู่ (พลเอก ชาติชาย ชุณหะวัณ) ทันคุณย่า (ท่านผู้หญิงบุญเรือน ชุณหะวัณ) แต่ไม่ทันคุณทวด (จอมพล ผิน ชุณหะวัณ)</p>\n<p>คุณปู่จะแยกไปอยู่ที่พหลโยธิน ซอย 3 (ปัจจุบันคือมูลนิธิพลเอก ชาติชาย ชุณหะวัณ) เพราะตอนนั้นคุณปู่ไม่ได้อยู่กับคุณย่าแล้ว แต่คนสมัยก่อนเขาไม่หย่ากัน ถือว่าแต่งงานจดทะเบียนสมรสกันแล้วก็จะแต่งกันไปเลย ไม่มีเลิก ซึ่งที่มูลนิธินั้นก็จะเอาไว้สังสรรค์ทางการเมือง เมื่อก่อนมีดาราฮ่องกงมาร่วมงานด้วย บางทีคุณปู่ก็มาเยี่ยมบ้านชุณหะวัณ แกก็จะนั่งรถกอล์ฟมา ส่วนหลังห่างออกไปเป็นบ้านของจอมพลผิน</p></blockquote>\n<p>ใน <a href=\"https://www.matichonweekly.com/column/article_441468\">มติชนสุดสัปดาห์ เมื่อเดือนกรกฎาคม 2564</a> พูดเรื่องการให้เช่าบ้านเพื่อทำออฟฟิศและร้านกาแฟ</p>\n<blockquote><p>วันก่อนนัดสนทนากับหลานสาวอดีตนายกฯ ที่บ้านในซอยราชครู อันเป็นบ้านเก่าแก่ของ พล.อ.ชาติชาย ซึ่งอาจารย์โต้งก็อาศัยอยู่ที่นี่ด้วยจนเสียชีวิตเมื่อกลางปีที่แล้ว แต่อยู่กันคนละหลังในพื้นที่กว้างขวางประมาณ 3 ไร่ ท่ามกลางบรรยากาศร่มรื่นของต้นไม้ใหญ่น้อย โดยตอนนี้แบ่งบ้านสามหลังให้เช่าทั้งออฟฟิศและร้านกาแฟ</p></blockquote>\n<div><img loading=\"lazy\" src=\"https://markpeak.net/wp-content/uploads/2023/03/บ้านราชครู-bbc.jpg\" alt width=\"800\" height=\"450\" srcset=\"https://markpeak.net/wp-content/uploads/2023/03/บ้านราชครู-bbc.jpg 800w, https://markpeak.net/wp-content/uploads/2023/03/บ้านราชครู-bbc-300x169.jpg 300w, https://markpeak.net/wp-content/uploads/2023/03/บ้านราชครู-bbc-768x432.jpg 768w, https://markpeak.net/wp-content/uploads/2023/03/บ้านราชครู-bbc-700x394.jpg 700w\" /><p>บ้านชุณหะวัณ – ภาพโดย BBC Thai</p></div>\n<p>เมื่อครั้งที่ ไกรศักดิ์ ชุณหะวัณ ทายาทรุ่นที่สาม เสียชีวิตในปี 2562 สื่อหลายหัวมีบทความย้อนประวัติตระกูลการเมืองบ้านราชครู ใน <a href=\"https://www.bbc.com/thai/49310446\">BBC มีพูดถึงบ้าน และภาพถ่ายบ้านชุณหะวัณในอดีต</a>ให้ดูด้วย</p>\n<blockquote><p>บ้านเรือนไทยของไกรศักดิ์ตั้งอยู่บนที่ดินราว 3 ไร่ ของครอบครัวชุณหะวัณ ใกล้ ๆ กันเป็นบ้านหลังใหญ่ที่ พล.อ.ชาติชายผู้ล่วงลับ เคยใช้ชีวิตอยู่กับคู่ชีวิต-ท่านผู้หญิงบุญเรือน ชุณหะวัณ ปัจจุบันท่านผู้หญิงในวัย 100 ปี อาศัยอยู่ที่บ้านอีกหลังหนึ่งในซอยเดียวกัน</p></blockquote>\n<p>เมื่อมีโอกาสผ่านไปทำธุระแถวย่านอารีย์อีกรอบ จึงลองไปสำรวจดูว่าบ้านชุณหะวัณในปัจจุบันหน้าตาเป็นอย่างไรบ้าง</p>\n<p>จากภาพในมุมเดียวกันที่เห็นป้าย “บ้านชุณหะวัณ” มีผู้เช่าหลายราย ทั้งโบสถ์ Gospel City, คลินิกความงาม Belle Toyko, ร้านกาแฟ Yellow Lane และ 34Eight เป็นต้น</p>\n<div><img loading=\"lazy\" src=\"https://markpeak.net/wp-content/uploads/2023/03/20230305_105324.jpg\" alt=\"ทางเข้าบ้านชุณหะวัณ ณ พ.ศ. 2566\" width=\"960\" height=\"720\" srcset=\"https://markpeak.net/wp-content/uploads/2023/03/20230305_105324.jpg 960w, https://markpeak.net/wp-content/uploads/2023/03/20230305_105324-300x225.jpg 300w, https://markpeak.net/wp-content/uploads/2023/03/20230305_105324-768x576.jpg 768w, https://markpeak.net/wp-content/uploads/2023/03/20230305_105324-700x525.jpg 700w\" /><p>ทางเข้าบ้านชุณหะวัณ ณ พ.ศ. 2566</p></div>\n<p>จากภาพข้างบน ถนนเข้าบ้านแบ่งโซนออกเป็นซ้าย-ขวา “บ้านเรือนไทย” ของไกรศักดิ์นั้นอยู่ด้านหลัง สุดปลายถนน (ยังเป็นบ้านส่วนตัวเก็บไว้อยู่ ไม่ได้เปิดให้เข้าชม)</p>\n<div><img loading=\"lazy\" src=\"https://markpeak.net/wp-content/uploads/2023/03/20230305_105620.jpg\" alt=\"บ้านเรือนไทย\" width=\"900\" height=\"506\" srcset=\"https://markpeak.net/wp-content/uploads/2023/03/20230305_105620.jpg 900w, https://markpeak.net/wp-content/uploads/2023/03/20230305_105620-300x169.jpg 300w, https://markpeak.net/wp-content/uploads/2023/03/20230305_105620-768x432.jpg 768w, https://markpeak.net/wp-content/uploads/2023/03/20230305_105620-700x394.jpg 700w\" /><p>บ้านเรือนไทยของไกรศักดิ์ ซ้ายมือในภาพเป็นคลินิก Belle Tokyo</p></div>\n<p>โซนร้านกาแฟอยู่ฝั่งด้านขวามือ โดยแบ่งเป็นร้านกาแฟ Yellow Lane และออฟฟิศของบริษัทแฟชั่นชื่อ Bespokify ซึ่งตัวบ้านหลักของ พล.อ.ชาติชาย ก็คือบ้านสองชั้นหลังใหญ่หลังนี้เอง</p>\n<p><img loading=\"lazy\" src=\"https://markpeak.net/wp-content/uploads/2023/03/20230305_105101.jpg\" alt width=\"960\" height=\"720\" srcset=\"https://markpeak.net/wp-content/uploads/2023/03/20230305_105101.jpg 960w, https://markpeak.net/wp-content/uploads/2023/03/20230305_105101-300x225.jpg 300w, https://markpeak.net/wp-content/uploads/2023/03/20230305_105101-768x576.jpg 768w, https://markpeak.net/wp-content/uploads/2023/03/20230305_105101-700x525.jpg 700w\" /></p>\n<p>เราสามารถเห็น “ร่องรอย” ของสถาปัตยกรรมบ้านยุคเดิม เช่น ประตูทรงโค้ง หลงเหลืออยู่ แม้บ้านถูก renovate ให้สวยงามตามอย่างบ้านยุคโมเดิร์นไปแล้วก็ตาม</p>\n<p><img loading=\"lazy\" src=\"https://markpeak.net/wp-content/uploads/2023/03/20230305_105032.jpg\" alt width=\"960\" height=\"720\" srcset=\"https://markpeak.net/wp-content/uploads/2023/03/20230305_105032.jpg 960w, https://markpeak.net/wp-content/uploads/2023/03/20230305_105032-300x225.jpg 300w, https://markpeak.net/wp-content/uploads/2023/03/20230305_105032-768x576.jpg 768w, https://markpeak.net/wp-content/uploads/2023/03/20230305_105032-700x525.jpg 700w\" /></p>\n<p><img loading=\"lazy\" src=\"https://markpeak.net/wp-content/uploads/2023/03/20230305_110107.jpg\" alt width=\"960\" height=\"720\" srcset=\"https://markpeak.net/wp-content/uploads/2023/03/20230305_110107.jpg 960w, https://markpeak.net/wp-content/uploads/2023/03/20230305_110107-300x225.jpg 300w, https://markpeak.net/wp-content/uploads/2023/03/20230305_110107-768x576.jpg 768w, https://markpeak.net/wp-content/uploads/2023/03/20230305_110107-700x525.jpg 700w\" /></p>\n<p>อีกมุมของตัวบ้านสองชั้น บรรยากาศร่มรื่น</p>\n<p><img loading=\"lazy\" src=\"https://markpeak.net/wp-content/uploads/2023/03/20230305_105530.jpg\" alt width=\"960\" height=\"720\" srcset=\"https://markpeak.net/wp-content/uploads/2023/03/20230305_105530.jpg 960w, https://markpeak.net/wp-content/uploads/2023/03/20230305_105530-300x225.jpg 300w, https://markpeak.net/wp-content/uploads/2023/03/20230305_105530-768x576.jpg 768w, https://markpeak.net/wp-content/uploads/2023/03/20230305_105530-700x525.jpg 700w\" /></p>\n<p>บรรยายกาศภายในชั้น 1 ตอนนี้เป็นร้านกาแฟชื่อ Yellow Lane เปิดมาแล้วประมาณ 3 ปี มองไปสุดภาพยังเห็นประตูทรงโค้ง ฝั่งซ้ายเป็นสวนภายในที่อยู่กลางบ้าน</p>\n<p><img loading=\"lazy\" src=\"https://markpeak.net/wp-content/uploads/2023/03/20230305_111206.jpg\" alt width=\"960\" height=\"720\" srcset=\"https://markpeak.net/wp-content/uploads/2023/03/20230305_111206.jpg 960w, https://markpeak.net/wp-content/uploads/2023/03/20230305_111206-300x225.jpg 300w, https://markpeak.net/wp-content/uploads/2023/03/20230305_111206-768x576.jpg 768w, https://markpeak.net/wp-content/uploads/2023/03/20230305_111206-700x525.jpg 700w\" /></p>\n<p>นอกจากเป็นร้านกาแฟ ออฟฟิศ โบสถ์ และอื่นๆ แล้ว ปัจจุบันตัวบ้าน “ชุณหะวัณ” ยังมีสถานะเป็น public space ใช้จัดกิจกรรมต่างๆ ด้วย เช่น งานแสดงด้านศิลปะ <a href=\"https://www.sarakadeelite.com/lite/light-in-two-places/\">Light in Two Places</a> หรือ<a href=\"https://plus.thairath.co.th/topic/everydaylife/102799\">กิจกรรมย่านอารีย์ในช่วงเทศกาล Bangkok Design Week 2023</a></p>\n<p> </p>The post <a href=\"https://markpeak.net/%e0%b8%9a%e0%b9%89%e0%b8%b2%e0%b8%99%e0%b8%a3%e0%b8%b2%e0%b8%8a%e0%b8%84%e0%b8%a3%e0%b8%b9/\">บ้านราชครู อยู่ตรงไหนในซอยราชครู</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"ec2761360f2c87ae176c65480d47ab42198844148092d92c0448f91e7315f18f","category":"Thai"}
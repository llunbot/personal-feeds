{"title":"Gabe Newell ระบุ ยอมตั้งราคา Steam Deck ถูกกว่าที่ควร เพื่อหวังผลในระยะยาว","link":"https://www.blognone.com/node/123749","date":1626421864000,"content":"<div><div><div><p>Gabe Newell ให้สัมภาษณ์กับ IGN ถึงกลยุทธ์ในการผลักดัน <a href=\"https://www.blognone.com/node/123743\">Steam Deck</a> เครื่องเกมพกพาเครื่องแรกของ Valve ที่ขายราคาเริ่มต้น 399 ดอลลาร์ แม้แพงกว่า Nintendo Switch OLED อยู่ 50 ดอลลาร์ แต่ก็ถือว่าเป็นราคาที่ถูกมาก ในแง่ของการเป็นเกมมิ่งพีซีพกพา</p>\n<p>Gabe ระบุว่าแม้จุดมุ่งหมายแรกของ Steam Deck คือเป็นอุปกรณ์ที่ประสิทธิภาพดี ทำงานได้ลื่นไหล และให้ประสบการณ์ที่ดีกับผู้เล่น แต่ราคาก็เป็นปัจจัยสำคัญของเครื่องเกมพกพา ต้องตั้งราคาให้ถูกแบบดุเดือด แม้จะเจ็บปวดก็ตาม</p>\n<p>Gabe ทิ้งท้ายว่าบริษัทตั้งใจตั้งราคาแบบนี้ เพื่อเปิดพื้นที่ให้กับอุปกรณ์เล่นเกมประเภทใหม่ ที่จะสร้างผลประโยชน์และโอกาสใหม่ๆ ในระยะยาว และ Valve ก็ได้รับเสียงตอบรับที่ดีมากจากบริษัทคู่ค้าที่ต้องการเห็นชุมชนพีซีผลักดันเครื่องเล่นเกมในรูปแบบใหม่นี้ด้วย</p>\n<p>ราคาเริ่มต้นของ Steam Deck ที่ 399 ดอลลาร์ หรือราว 13,000 บาท เป็นราคาประมาณครึ่งหนึ่งของโน้ตบุ๊กเกมมิ่งระดับกลางๆ เท่านั้น แต่รุ่นเริ่มต้นที่ใช้หน่วยความจำแบบ eMMC ความจุแค่ 64GB อาจช้าและความจุน้อยเกินไปสำหรับคนที่ต้องการเล่นเกมจริงจัง แม้เครื่องจะรองรับ microSD card ก็ตาม รุ่นกลางที่ใช้ SSD NVMe ความจุ 256GB ราคา 529 ดอลลาร์ หรือราว 17,300 บาท น่าจะเป็นจุดที่เหมาะสุด</p>\n<p>ส่วนใครที่อยากนำ Steam Deck ไปลง Windows เพื่อเล่นเกมอื่นๆ เช่นจาก Microsoft Store, Origin หรือ Epic Games Store ด้วย ก็ทำได้เช่นกัน แต่อาจจะจำเป็นต้องใช้รุ่นสูงสุดที่ใช้ SSD NVMe ความจุ 512GB ที่ราคา 649 ดอลลาร์ หรือราว 21,200 บาท ซึ่งก็ยังถูกกว่าโน้ตบุ๊กเกมมิ่งหลายๆ รุ่นอยู่พอสมควร</p>\n<p>ที่มา - <a href=\"https://www.ign.com/articles/steam-deck-price-valve-gabe-newell-400-dollars-painful-but-critical\">IGN</a></p>\n<p><img src=\"https://www.blognone.com/sites/default/files/externals/2082f08914ab06e839b4ae03cce27f80.png\" /></p>\n</div></div></div><div><div>Topics: </div><div><div><a href=\"/topics/steam\">Steam</a></div><div><a href=\"/topics/steam-deck\">Steam Deck</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"efa86508dca781bec151d0518a9a9db68beb1db27fcf22700b33aaa639597bf1","category":"Thai"}
{"title":"ซีอีโอใหม่ Mozilla ยอมรับ หลายปีที่ผ่านมาสนใจโครงการอื่นๆ จนเสียโฟกัสกับ Firefox","link":"https://www.blognone.com/node/141368","date":1723452905000,"content":"<div><div><div><p>เมื่อต้นปีนี้ <a href=\"https://www.blognone.com/node/138191\">Mozilla มีการเปลี่ยนแปลงสำคัญทั้งเปลี่ยนตัวซีอีโอ ปลดพนักงาน ยกเลิกโครงการที่ไม่จำเป็น</a></p>\n<p>เวลาผ่านมาหลายเดือน Laura Chambers ซีอีโอรักษาการณ์ (interim CEO) ของ Mozilla ให้สัมภาษณ์กับ Fast Company ยอมรับแต่โดยดีว่าในช่วงหลายปีที่ผ่านมา Mozilla หันไปสนใจกับโครงการอื่นๆ เช่น <a href=\"https://www.blognone.com/node/117001\">VPN</a> และ <a href=\"https://www.blognone.com/node/116148\">บริการส่งต่ออีเมล Relay</a> จนสูญเสียโฟกัสกับผลิตภัณฑ์หลักอย่าง Firefox ไป</p>\n<p>Chambers บอกว่างานของเธอคือการนำ Mozilla กลับมาโฟกัสกับ Firefox อีกครั้ง โดยจัดลำดับความสำคัญเรื่องฟีเจอร์ใหม่ตามเสียงเรียกร้องจากชุมชน เราเริ่มเห็นฟีเจอร์ใหม่ๆ ของ Firefox บ้างแล้ว เช่น <a href=\"https://www.blognone.com/node/139981\">แท็บแนวตั้ง Vertical Tab หลังจากผู้ใชเรียกร้องมานานหลายปี</a> นอกจากนี้ <a href=\"https://connect.mozilla.org/t5/discussions/how-can-firefox-create-the-best-support-for-web-apps-on-the/td-p/60561\">Firefox ยังกลับมาสนใจเรื่อง Progressive Web Apps</a> หลังจากทิ้งร้างไปนาน</p>\n<p><img alt=\"No Description\" src=\"https://www.blognone.com/sites/default/files/externals/e19cf3ec0f7b935ae666161375c5c3f2.jpeg\" /></p>\n<p>อย่างไรก็ตาม Firefox ในยุคของ Chambers ก็มีข้อขัดแย้ง เมื่อ <a href=\"https://www.blognone.com/node/140836\">Firefox 128</a> เพิ่มฟีเจอร์ชื่อ <a href=\"https://support.mozilla.org/en-US/kb/privacy-preserving-attribution\">Privacy-preserving attribution (PPA)</a> มาแบบเงียบๆ แล้วผู้ใช้พบว่ามันคือการเปิดให้ผู้ลงโฆษณาสามารถวัดผลโฆษณาได้จากเบราว์เซอร์ แถมยังเป็นระบบที่ Mozilla ร่วมพัฒนากับแพลตฟอร์มโฆษณารายใหญ่คือ Meta ด้วย</p>\n<p>ฟีเจอร์นี้ทำให้ผู้ใช้ Firefox ที่สนใจเรื่องความเป็นส่วนตัวไม่พอใจ แถมยังรู้สึกถูกหักหลังเพราะ Mozilla ไปจับมือกับ Meta ในขณะที่ฝั่ง Mozilla อธิบายว่า PPA เป็นการเปิดช่องให้ผู้โฆษณามาวัดผลการยิงโฆษณาอย่างถูกต้อง ไม่ต้องหลบเลี่ยงไปใช้วิธีอื่น และยังรักษาข้อมูลส่วนตัวของผู้ใช้แต่ละคนเอาไว้ แถมยังเป็นระบบที่ดีกว่า <a href=\"https://www.blognone.com/node/141022\">Privacy Sandbox ที่กูเกิลพยายามนำมาใช้กับ Chrome แต่ล่าสุดเพิ่งยกเลิกแผนไป</a></p>\n<p>Chambers ยอมรับว่าการใส่ PPA เข้ามาใน Firefox เป็นปัญหาการสื่อสารที่ไม่ดีพอ และเป็นบทเรียนว่า Mozilla ต้องทำความเข้าใจกับชุมชนผู้ใช้งานให้มากกว่านี้</p>\n<p>ที่มา - <a href=\"https://www.fastcompany.com/91167564/mozilla-wants-you-to-love-firefox-again\">Fast Company</a></p>\n</div></div></div><div><div>Topics: </div><div><div><a href=\"/topics/mozilla\">Mozilla</a></div><div><a href=\"/topics/firefox\">Firefox</a></div><div><a href=\"/topics/browser\">Browser</a></div><div><a href=\"/topics/privacy\">Privacy</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8ade681938ca2436557c2bf6f07502026ab1db82b5d8ac0aac78085dffcf415f","category":"Thai"}
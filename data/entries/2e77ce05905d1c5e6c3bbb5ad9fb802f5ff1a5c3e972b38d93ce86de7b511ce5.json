{"title":"กูเกิลอธิบาย ซัพพอร์ตมือถือนาน 7 ปี เพราะสถิติบอกว่าคนใช้มือถือกันยาวสุดราว 7 ปี","link":"https://www.blognone.com/node/139014","date":1712023297000,"content":"<div><div><div><p>Seang Chau ผู้บริหารตำแหน่ง VP of Devices &amp; Services Software ของกูเกิล ออกรายการ Made by Google Podcast อธิบายเหตุผลที่ <a href=\"https://www.blognone.com/node/136075\">Pixel ยืดระยะเวลาซัพพอร์ตซอฟต์แวร์เป็น 7 ปี</a></p>\n<p>Chau บอว่าสถิติของกูเกิลเองพบว่าคนที่ใช้มือถือรุ่นเก่าๆ นานๆ มักเปลี่ยนเครื่องตอนอายุ 7 ปีพอดี ตัวอย่างคือยังมีคนใช้ Google Pixel 1 ที่ออกในปี 2016 อยู่เลย แต่พอเครื่องมีอายุราว 7 ปี สถิติการใช้งานจะลดลงอย่างมาก จึงตัดสินใจเลือกซัพพอร์ตมือถือนาน 7 ปี</p>\n<p>อีกปัจจัยที่ทำให้กูเกิลซัพพอร์ตมือถือได้ยาวนานขึ้น เป็นเพราะช่วงหลัง Pixel ใช้ชิป Tensor ของตัวเองทั้งหมด (รุ่นแรกๆ ใช้ Snapdragon) ลดความซับซ้อนของการอัพเดตมือถือรุ่นย่อยต่างๆ ลงได้มาก และเป็นโครงการระยะยาวที่ทีมฮาร์ดแวร์ Pixel กับทีมซอฟต์แวร์ Android วางแผนไว้ร่วมกันแต่แรก กระบวนการทดสอบการอัพเดตจึงง่ายขึ้นมาก</p>\n<p>นอกจากนี้ยังมีปัจจัยเรื่องกูเกิลหันมาปล่อยฟีเจอร์ใหม่เป็นรายไตรมาส (Quarterly Platform Release) และมีกลุ่มทดสอบซอฟต์แวร์รุ่น Beta เฉพาะส่วน QPR ด้วย การมีกลุ่มทดสอบจำนวนมากก็ช่วยให้กูเกิลซัพพอร์ตฮาร์ดแวร์ได้ยาวนานขึ้นเช่นกัน</p>\n<p>ที่มา - <a href=\"https://www.droid-life.com/2024/03/28/google-provides-reason-behind-choice-to-offer-7-years-of-android-updates/\">Droid Life</a></p>\n<p><img src=\"https://www.blognone.com/sites/default/files/externals/aba7d2f4e7a7c632520349991867faa0.jpg\" /></p>\n</div></div></div><div><div>Topics: </div><div><div><a href=\"/topics/google-pixel\">Google Pixel</a></div><div><a href=\"/topics/android\">Android</a></div><div><a href=\"/topics/google-tensor\">Google Tensor</a></div><div><a href=\"/topics/soc\">SoC</a></div><div><a href=\"/topics/mobile\">Mobile</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2e77ce05905d1c5e6c3bbb5ad9fb802f5ff1a5c3e972b38d93ce86de7b511ce5","category":"Thai"}
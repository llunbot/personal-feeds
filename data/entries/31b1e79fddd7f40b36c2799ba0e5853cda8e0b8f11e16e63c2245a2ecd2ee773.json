{"title":"[ลือ] ชิป Google Tensor G3 ใช้ซีพียู 9 คอร์สูตร 1+4+4, อัพเกรดจีพียูเป็นเกรดเรือธง","link":"https://www.blognone.com/node/134162","date":1685963954000,"content":"<div><div><div><p>Android Authority อ้างแหล่งข่าวภายในกูเกิล ให้ข้อมูลของชิป Tensor G3 โค้ดเนม zuma ที่น่าจะใช้ใน <a href=\"https://www.blognone.com/node/133017\">Google Pixel 8</a> ช่วงปลายปีนี้ ภาพรวมของ Tensor G3 เป็นการอัพเกรดใหญ่ ต่างจาก <a href=\"https://www.blognone.com/node/130258\">Tensor G2</a> ที่เปลี่ยนจาก Tensor G1 ไม่มากนัก</p>\n<p>การเปลี่ยนแปลงสำคัญคือ Tensor G3 จะใช้ซีพียู 9 คอร์ สูตร 1+4+4 คือคอร์ใหญ่ Cortex-X3 1 คอร์, คอร์กลาง Cortex-A715 4 คอร์ และคอร์เล็ก Cortex-A510 4 คอร์ แตกต่างจากรุ่นพี่ Tensor G1/G2 ที่ใช้สูตร 2+2+4 เหมือนกัน</p>\n<p>การอัพเกรดมาใช้<a href=\"https://www.blognone.com/node/129149\">คอร์ของ Arm รุ่นปี 2022</a> เป็นสถาปัตยกรรม ARMv9 (แม้ยังไม่ใช่ตัวใหม่สุดของปี 2023) ยังช่วยเพิ่มประสิทธิภาพขึ้นในภาพรวม รวมถึงได้ใช้ฟีเจอร์ความปลอดภัยหน่วยความจำ Memory Tagging Extensions (MTE) ที่คาดว่า Android จะรองรับใน Pixel 8 เป็นรุ่นแรกด้วย</p>\n<p>จีพียูของ Tensor G3 ยังเป็น<a href=\"https://www.blognone.com/node/129149\">จีพียูระดับเรือธง Arm Immortalis-G715</a> รองรับ ray tracing ในตัว โดยคาดว่ากูเกิลจะเลือกใช้รุ่น 10 คอร์</p>\n<p><img src=\"https://www.blognone.com/sites/default/files/externals/600da279386030dc0308d9e171e3a567.png\" alt /></p>\n<p>แหล่งข่าวของ Android Authority ยังบอกว่า Pixel 8 จะเป็นมือถือ Android รุ่นแรกที่เป็น 64 บิตล้วนแบบไม่มีไลบรารี 32 บิตมาให้ด้วยเลย ต่างจาก <a href=\"https://www.blognone.com/node/130965\">Pixel 7 ที่รันแอพ 32 บิตไม่ได้ แต่ตัว OS ยังมีไลบรารี 32 บิตมาให้อยู่</a> โดยตัวไบนารีของ Pixel 8 เป็น 64 บิตทั้งหมดแล้ว</p>\n<p>นอกจากนี้ ชิป Tensor G3 จะเป็นชิปมือถือตัวแรกที่รองรับการเข้ารหัส (encoding) วิดีโอเป็น AV1 ได้ด้วย ต่างจากชิปในท้องตลาดตอนนี้ที่รองรับแค่การถอดรหัส (decoding) วิดีโอแบบ AV1 เพียงอย่างเดียว ตรงนี้เป็นผลมาจากชิปวิดีโอตัวใหม่โค้ดเนม BigWave ที่พัฒนาขึ้นจาก BigOcean ใน Tensor G2</p>\n<p>ส่วนชิปประมวลผล AI หรือ TPU จะใช้เวอร์ชันสาม โค้ดเนม Rio ที่สัญญาณนาฬิกา 1.1GHz แต่ยังไม่ทราบรายละเอียดอื่นๆ, มีชิปประมวลผลสัญญาณ (DSP) ที่กูเกิลเรียกว่า GXP ตัวใหม่โค้ดเนม callisto ที่สัญญาณนาฬิกา 1065MHz เพิ่มขึ้นจาก GXP รุ่นแรก โค้ดเนม amalthea ที่ใช้ใน Tensor G1/G2</p>\n<p>ข้อมูลอื่นของ Pixel 8 คือยังใช้ชิปโมเด็ม Exynos Modem 5300 ตัวเดิมของ Pixel 7 และเปลี่ยนมาใช้สตอเรจ UFS 4.0 ความเร็วสูง เทียบเท่ากับมือถือเรือธงของซัมซุง</p>\n<p>ที่มา - <a href=\"https://www.androidauthority.com/pixel-8-tensor-g3-specs-3331398/\">Android Authority</a></p>\n</div></div></div><div><div>Topics: </div><div><div><a href=\"/topics/google-tensor\">Google Tensor</a></div><div><a href=\"/topics/processor\">Processor</a></div><div><a href=\"/topics/rumor\">Rumor</a></div><div><a href=\"/topics/soc\">SoC</a></div><div><a href=\"/topics/google-pixel-8\">Google Pixel 8</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"31b1e79fddd7f40b36c2799ba0e5853cda8e0b8f11e16e63c2245a2ecd2ee773","category":"Thai"}
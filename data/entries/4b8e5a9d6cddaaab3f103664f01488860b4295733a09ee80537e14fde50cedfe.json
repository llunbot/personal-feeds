{"title":"OpenAI ชี้แจง ChatGPT ละเมิดลิขสิทธิ์ ระบุเป็นบั๊กที่เกิดยาก พยายามแก้ปัญหามาตลอด","link":"https://www.blognone.com/node/137556","date":1704773095000,"content":"<div><div><div><p>OpenAI ออกมาเขียนบล็อกชี้แจงกรณี <a href=\"https://www.blognone.com/node/137409\">The New York Times (NYT) ยื่นฟ้องละเมิดลิขสิทธิ์</a> โดยระบุว่าเป็นบั๊กที่เกิดได้ยากแล้ว และกำลังแก้ไขให้ไม่มีเหตุการณ์แบบนี้อีก พร้อมกับยืนยันว่าต้องการเป็นพันธมิตรกับสำนักข่าวต่างๆ</p>\n<p>คำชี้แจงของ OpenAI ยืนยันว่าการใช้เนื้อหาในงานมีลิขสิทธิ์เช่นข่าวต่างๆ มาฝึกปัญญาประดิษฐ์นั้นเป็นการใช้งานอย่างเป็นธรรม (fair use - ข้อยกเว้นการใช้งานมีลิขสิทธิ์ในบางกรณี ซึ่งได้รับรองสิทธิ์ไว้ในกฎหมายทรัพย์สินทางปัญญาของสหรัฐฯ) แม้ว่าประเด็นนี้ยังมีการถกเถียงกันอยู่บ้าง แต่ OpenAI ก็ออกมาชี้ว่ามีกลุ่มต่างๆ สนับสนุนให้ตีความว่าการใช้ข้อมูลเพื่อฝึกปัญญาประดิษฐ์นั้นเป็นการใช้งานอย่างเป็นธรรม พร้อมกับระบุว่าทาง OpenAI เองเปิดทางให้สำนักข่าวปฎิเสธไม่ให้นำข้อมูลมาฝึกได้ทั้งที่ไม่ได้ถูกบังคับตามกฎหมาย</p>\n<p>สำหรับกรณีที่ ChatGPT ตอบกลับบทความทั้งชุด (Regurgitation) นั้นทาง OpenAI มองว่าเป็นบั๊กและกำลังเพิ่มมาตรการเพื่อไม่ให้มีเอาท์พุตแบบนี้อยู่ ส่วนตัวอย่างที่ NYT ใช้ฟ้องนั้น OpenAI ระบุว่า NYT แจ้งเพียงว่าพบเหตุ ChatGPT ตอบกลับบทความแต่ไม่ยอมบอกตัวอย่างให้ตรวจสอบ และตัวบทความที่ยกอย่างมาก็เป็นบทความเก่าที่มีการทำสำเนาไปยังเว็บอื่นๆ นอก NYT จำนวนมาก ทาง OpenAI ยังเชื่อว่า prompt ที่ใช้น่าจะจงใจอย่างมากที่จะให้ ChatGPT ตอบกลับทั้งบทความออกมา หลายครั้งอาจจะใส่ตัวอย่างเนื้อหาในบทความเข้าไปใน prompt แต่แรก</p>\n<p>ที่มา - <a href=\"https://openai.com/blog/openai-and-journalism\">OpenAI</a></p>\n<p><img src=\"https://www.blognone.com/sites/default/files/externals/bd20374223f29d4d268fc7c4f4aef044.png\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/new-york-times\">New York Times</a></div><div><a href=\"/topics/copyright\">Copyright</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4b8e5a9d6cddaaab3f103664f01488860b4295733a09ee80537e14fde50cedfe","category":"Thai"}
{"title":"รีวิว Samsung Galaxy Z Fold 6 เกลาภายนอกจนลงตัว คำตอบของคนชอบจอใหญ่ แต่สายบันเทิงต้องคิดอีกที","link":"https://www.blognone.com/node/143005","date":1731056255000,"content":"<div><div><div><p>กระแสสมาร์ตโฟนจอพับมาแรง เพราะมือถือเครื่องเดียวสามารถทำงานแทนแท็บเล็ตได้หลายอย่าง ตอบโจทย์การทำงานในยุคนี้ที่สามารถทำจากที่ไหนก็ได้ หลาย ๆ แบรนด์เริ่มหันมาพัฒนามือถือจอพับของตัวเองกัน</p>\n<p>ซึ่งวันนี้เราจะพามารีวิวมือถือจอพับที่เรียกได้ว่าเป็นหนึ่งในผู้บุกเบิกตลาดนี้ นั่นก็คือ Samsung Galaxy Z Fold 6 ที่มารอบนี้ถือว่าดีขึ้นจากรุ่นก่อน เพราะจอสมมาตรขึ้นจากการใช้ดีไซน์เหลี่ยมทั้งหมด (ไม่เหลี่ยมข้างมนข้างจนดูเหมือนฝืนเข็นจอพับออกมา) แถมการพับก็ทำได้เรียบเนียนขึ้น และเห็นรอยน้อยขึ้น จนแก้ความกังวลที่หลายคนมีต่อมือถือจอพับไปได้ไม่น้อย และอาจทำให้มือถือจอพับก้าวเข้าสู่ตลาดกระแสหลักได้มากขึ้น</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/7cb564a21912e9437837c746cb4ebbc7.jpeg\" /></p>\n<h2>เริ่มที่การจับถือ</h2>\n<p>โจทย์ที่เรามองว่า Samsung แก้ออกมาได้ดีในการทำมือถือจอพับคือเรื่องการจับถือ เพราะแม้จะได้เรื่องของจอที่ใหญ่เหมาะกับการทำงาน แต่ความบางก็ยังอยู่ที่ 5.6 มม. เมื่อกางออก และน้ำหนักก็อยู่ที่ 239 กรัม</p>\n<p>ถ้าปิดตาไม่ดูสเปคแล้ววัดที่การจับถือจริง ๆ ความรู้สึกคือจับถือได้ถนัด (มาก ๆ) แม้กางออก อธิบายลึก ๆ คือมีความบางทำให้กุมตัวเครื่องได้อยู่ด้วยมือเดียว (แต่ก็แล้วแต่ขนาดฝ่ามือของแต่ละคนอีกที) และน้ำหนักไม่เยอะ</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/b1642a2b51581030b86a5ca0a01037ee.jpeg\" /></p>\n<p>ภาพรวมคือได้ประสบการณ์การใช้เกือบๆ จะแท็บเล็ตแต่ใช้งานได้ในมือเดียว ซึ่งสะดวกมากสำหรับคนที่ต้องเดินทางบ่อย ๆ ตอนทำงาน นอกจากนี้วัสดุที่ใช้ก็ให้ความรู้สึกพรีเมียม สมราคา</p>\n<p>จุดที่ทำได้กลาง ๆ คือรอยพับของจอตรงกลางที่ลากนิ้วผ่านแล้วยังรู้สึกได้ แต่ก็อาจมองผ่านไปได้เวลาเล่นแล้วไม่ได้ตั้งใจสังเกต เพราะมันจะเห็นรอยชัด ๆ แค่บางมุมที่แสงกระทบ ถือเป็นจุดที่ดีขึ้นกว่ารุ่นก่อนแล้ว แต่ก็ปรับปรุงเพิ่มเติมได้อีก โดยเฉพาะเมื่อเทียบกับคู่แข่งในตลาดที่เริ่มทำรอยพับให้แทบมองไม่เห็นได้แล้ว</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/79cb60476a5a3c92c90a726a1008a443.jpeg\" /></p>\n<h2>โหมดพับจอที่เราอยากพับเก็บเอาไว้</h2>\n<p>ข้อสังเกตที่ยังเห็นได้ชัดคือโหมดพับจอที่ใช้งานยาก เพราะจอมาในทรงแคบแต่ยาว (อัตราส่วน 21:9) ทำให้การแสดงผลบนหน้าจอแออัดในแนวกว้าง แถมยังกวาดนิ้วบนล่างไม่สะดวกเพราะจอยาวไป ที่สำคัญคือพอพับแล้วความหนาค่อนข้างเยอะ ที่ 12.1 มม. ทุกอย่างรวมกันแล้วยังไม่โอเค ผู้เขียนใช้จอตอนพับแค่ตอนอยากดูเวลาหรือใช้โทรศัพท์ไว ๆ เท่านั้น</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/9cc50f63806a7ec3d86008a2862b2c8d.jpeg\" /></p>\n<p>อีกจุดที่ค่อนข้างเตะตาคือรูกล้องหน้าที่ค่อนข้างชัด และจอที่กางแล้วยังพอรู้สึกได้ว่าไม่ได้ราบ 180 องศาเสียทีเดียว ทำให้บางครั้งการใช้งานอาจไม่ราบรื่นเท่าที่ควร</p>\n<h2>การใช้งานด้านเอกสารและดูวิดีโอ</h2>\n<p>จากที่ได้ลองพบว่า Galaxy Fold 6 เป็นอุปกรณ์ที่เหมาะกับการอ่านเอกสาร อ่านข้อมูล หรือเปิดเว็บไซต์ เพราะจอเมื่อกางออกมีขนาดถึง 7.6 นิ้ว เนื้อที่ในการแสดงเนื้อหาค่อนข้างกว้าง ใช้งาน 2-3 แอปได้แบบเหลือ ๆ</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/b1642a2b51581030b86a5ca0a01037ee.jpeg\" /></p>\n<p>การแสดงผลวิดีโอแบบเต็มจอค่อนข้างแปลก คือมีพื้นที่บนล่างเหลือค่อนข้างเยอะ จากอัตราส่วนจอเมื่อกางที่ 21:18 (ค่อน ๆ ไปทางสี่เหลี่ยมจัตุรัส)</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/d8070b53872c6e8805f4272fb10c782a.jpeg\" /></p>\n<p>จากที่ลองมาคือถ้าจะดูวิดีโอก็ควรพลิกเป็นแนวนอนเพื่อที่ภาพจะได้ใหญ่ขึ้น แต่ก็จะมีจุดสังเกตอีกอยู่ดีคือในการใช้งานแนวนอนเวลามีการใช้นิ้วลากขึ้นลงจะต้องลากผ่านรอยพับกลางจอซึ่งจะทำให้เรากลับมาสนใจรอยพับ (ทั้ง ๆ ที่ลืมไปแล้ว)</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/de5ae6362fb1948b51007c396b6b3b9c.jpeg\" /></p>\n<p>อย่างไรก็ตามจุดเด่นของการเป็นจอพับ คือจะมีรูปแบบการใช้งานหลากหลาย เช่น ใช้งานแบบพับ ใช้งานแบบกาง <strong>และใช้งานแบบพับเล็กน้อยเพื่อเป็นขาตั้ง</strong> ซึ่งเป็นลูกเล่นที่ดีสำหรับการดูวิดีโอ แถมบางแอปเช่น YouTube ก็จะให้แผงควบคุมแยกมา ถือเป็นอีกลูกเล่นที่น่าสนใจ และอาจมีแอปอื่นใส่ของเล่นมาเพิ่มเติมในอนาคต โดยเฉพาะแอปสำหรับการทำงานที่อาจนำฟีเจอร์นี้ไปต่อยอดได้อีกมาก</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/0b6c452f8e3c2332edbb2816626e17a6.jpeg\" /></p>\n<h2>มือถือที่ Multitasking ได้บนฝ่ามือเดียว</h2>\n<p>เชื่อว่าคนที่อยากใช้ Galaxy Z Fold 6 หลัก ๆ น่าจะเป็นกลุ่มคนที่ใช้ทำงานเป็นหลัก ซึ่งรุ่นนี้ก็ตอบโจทย์ได้ดี เพราะเป็นอุปกรณ์ที่ให้เนื้อที่หน้าจอในการทำงานเยอะ แต่เบาและบาง ถือได้ด้วยมือเดียวแบบสบาย ๆ แบบ Multitasking เช่น การจดบันทึก คำนวน หรือส่งข้อความ แยกอีก 1-2 จอสามารถทำได้โดยไม่แออัดเกินไป</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/4e96ff2ba6b5069fb4a22dded524f801.jpeg\" /></p>\n<p>แต่จุดที่ติดขัดคือการใช้งานหลายหน้าจอแล้วเปิดคีย์บอร์ดออกมาพิมพ์ ด้วยความที่หน้าจอเมื่อเทียบกับแท็บเล็ตแล้วถือว่าไม่ใหญ่ ทำให้บ่อยครั้ง คีย์บอร์ดจะเด้งออกมาบังหน้าจอส่วนที่เหลือมากไปหน่อย อย่างไรก็ตาม สามารถแก้ไขได้โดยการใช้คีย์บอร์ดแยกสองซีก หรือการใช้คีย์บอร์ดบลูทูธภายนอก</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/d5ee291b2ce56eb9b9af65c750777f19.jpeg\" /></p>\n<h2>ฟีเจอร์ AI หลายตัวใช้งานได้จริง</h2>\n<p>หนึ่งในฟีเจอร์ที่ Samsung พยายามนำเสนอในรอบที่ผ่าน ๆ มาจนถึงตอนนี้คือ Galaxy AI ซึ่งในการใช้งานจริงมีหลาย ๆ ฟีเจอร์ที่น่าจะพอใช้งานได้ เช่น Circle to search ที่ช่วยค้นหาหรือแปลภาษาในภาพ รวมถึง Interpreter ที่ช่วยแปลคำพูดให้แบบเรียลไทม์ ซึ่งเรามองว่า 2 ฟีเจอร์นี้มีประโยชน์มาก ๆ เวลาเดินทางไปต่างประเทศ</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/9f49d620dbeae9f45ae5e396b8f1a704.jpeg\" /></p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/69bb4e85b52dbe87e6c20e41306b33be.jpeg\" /></p>\n<p>สำหรับสายทำงานก็ยังมีฟีเจอร์หลาย ๆ ตัวมาใช้งาน เช่น Generate ประโยคที่ติดมากับคีย์บอร์ด สามารถใช้งานได้หลายสถานการณ์ เช่น การตอบอีเมล นอกจากนี้เรายังสามารถใช้คำสั่ง Summarize ช่วยสรุป และ Auto Format ช่วยจัดหน้าเนื้อหาที่จดไว้ใน Samsung Notes ซึ่งเหมาะมาก ๆ กับการจดสรุปประชุมหรือการเข้ารวมงานสัมมนา และยิ่งฟีเจอร์เหล่านี้มาอยู่บนมือถือจอใหญ่ ๆ ก็ยิ่งเหมาะกับการทำงานเข้าไปอีก</p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/9b5c2c7d95f44df16b3def2e4fefbcac.jpeg\" /></p>\n<p><img alt=\"alt=&quot;Samsung&quot;\" src=\"https://www.blognone.com/sites/default/files/externals/79727e0a355e2138ae7604d6cab431b6.jpeg\" /></p>\n<p>แต่ 2 ฟีเจอร์นี้ ก็มีข้อจำกัดอยู่ตรงที่ยังไม่สามารถใช้งานในแอปอื่น ๆ ได้ ถ้าใครชินกับการจดในแอปอื่น ๆ แล้วอยากใช้ฟีเจอร์ตรงนี้ก็จะมีขั้นตอนในการทำงานงอกออกมาอีกอย่างคือการย้ายเนื้อหาที่จดไว้มาลงใน Samsung Notes ซึ่งอาจทำให้เสียเวลาในการทำงานมากขึ้น</p>\n<h2>สรุป</h2>\n<p>เรามองว่าหลังจากผ่านมาหลายรึ่น Galaxy Z Fold 6 คือจอพับที่ค่อนข้างลงตัวของ Samsung โดยเฉพาะด้านดีไซน์ที่สมมาตร (จนดูไม่ฝืนเข็นมือถือจอพับออกมา) บานพับที่ข้างเนี๊ยบ ไม่สะดุดตา พูดว่าเป็นตัวเข้าวงการของคนที่ยังลังเลอยู่ก็ได้ เพราะจุดเล็กจุดน้อย เช่น รอยบานพับชัด พับไม่สนิท โดนเกลาไปเยอะแล้ว (แม้จะยังมีให้เห็นอยู่)</p>\n<p>แต่จุดสังเกตของรุ่นนี้คือการใช้งานด้านความบันเทิง เพราะอัตราส่วนภาพที่เกือบเป็นสี่เหลี่ยมจัตุรัส ไม่ค่อยเอื้อต่อการรับชมคอนเทนต์วิดีโอ เพราะนอกจากพื้นที่บนล่างของวิดีโอจะเหลือเยอะแล้ว พื้นที่สีดำตรงนี้ยังไปเน้นรอยพับของเครื่องซึ่งทำให้อรรถรสในการรับชมเสียไป</p>\n<p>ส่วนเรื่อง AI จากที่ลองใช้ก็พบว่าหลาย ๆ ฟีเจอร์ใช้งานได้จริง ไม่ยัดเยียด ตอบโจทย์ผู้ใช้สายทำงานที่น่าจะเป็นกลุ่มคนไม่น้อยที่เล็งโทรศัพท์เครื่องนี้อยู่</p>\n</div></div></div><div><div>Topics: </div><div><div><a href=\"/topics/galaxy-z-fold\">Galaxy Z Fold</a></div><div><a href=\"/topics/samsung-galaxy\">Samsung Galaxy</a></div><div><a href=\"/topics/samsung\">Samsung</a></div><div><a href=\"/topics/smartphone\">Smartphone</a></div><div><a href=\"/topics/foldable\">Foldable</a></div><div><a href=\"/topics/review\">Review</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d4623bcda57adcb89721dd296f99ec0852de392cf7e39c35da4d39bbd815a23b","category":"Thai"}
{"title":"IO Interactive ได้อดีตนักพัฒนาเกม The Division มาช่วยพัฒนา Project 007","link":"https://www.blognone.com/node/139188","date":1712829529000,"content":"<div><div><div><p>IO Interactive (IOI) สตูดิโอพัฒนาเกมที่มีผลงานเด่นอย่างซีรี่ส์ Hitman ประกาศว่าได้ Rodrigo Santoro มารับตำแหน่งผู้กำกับภารกิจ (Missions Director) สำหรับเกม Project 007 ที่ผู้เล่นจะได้สวมบทบาทเป็น James Bond ในช่วงที่เพิ่งเป็นสายลับที่ใกล้กับฉบับภาพยนต์ของ Daniel Craig มากกว่า Roger Moore</p>\n<p>Rodrigo เคยทำงานกับ Massive Entertainment มีส่วนร่วมในเกม The Division, The Division 2 และ Avatar: Frontiers of Pandora เริ่มทำงานกับ Massive ในตำแหน่งนักออกแบบด่านระดับซีเนียร์ และตำแหน่งล่าสุดก่อนลาออกคือผู้กำกับโลกภายในเกม (World Director)</p>\n<p>Rodrigo บอกว่าตื่นเต้นมากที่ได้มาร่วมงานกับ IOI ชื่นชมที่ IOI กล้าคิดริเริ่มและสร้างประสบการณ์การเล่นเกมที่น่าจดจำ พร้อมบอกว่าจะสร้างเกม 007 ที่ดีที่สุดเท่าที่เคยมีมา</p>\n<p>ด้าน Frederik Villumsen ผู้ช่วยผู้อำนวยการฝ่ายผลิตภัณฑ์ของ IO Interactive บอกว่าเริ่มสัมภาษณ์ Rodrigo ตั้งแต่ปีที่แล้ว Rodrigo โดดเด่นจากคนอื่นได้รับคำชมจากอดีตเพื่อนร่วมงานมากมาย และหวังว่าจะได้เห็น Rodrigo สร้างผลกระทบทางบวกให้กับตัวเกมในฐานะผู้กำกับภารกิจที่จะกำกับสมดุลของเรื่องราว, ศิลปะ และรูปแบบการเล่นเพื่อออกแบบภารกิจของ James Bond ให้ออกมาดีที่สุด</p>\n<p>IO Interactive อยากสร้าง Project 007 ให้เป็นเกมสายลับในฝัน (The Ultimate Spycraft Fantasy) เคยคาดการณ์ในเดือนกันยายน 2022 ว่า Project 007 จะวางจำหน่ายช่วงปีงบประมาณ 2025 - 2026 (เริ่มเมษายน 2025)</p>\n<p>ที่มา - <a href=\"https://ioi.dk/careers/news/2024/rodrigo-santoro-joins-project-007\">IOI</a> via <a href=\"https://gamingbolt.com/io-interactives-project-007-recruits-the-division-vet-as-missions-director\">Gamingbolt</a></p>\n</div></div></div><div><div>Topics: </div><div><div><a href=\"/topics/james-bond\">James Bond</a></div><div><a href=\"/topics/io-interactive\">IO Interactive</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fc01f6c24a1944da088177c3a67ab653b211b8ec96cbd3c6b0840ab4f275f0f6","category":"Thai"}
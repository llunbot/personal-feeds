{"title":"Square Enix รายได้ลด แต่กำไรเพิ่ม, เริ่มแผน 3 ปีกู้บริษัท ทำเกมมัลติแพลตฟอร์ม","link":"https://www.blognone.com/node/146462","date":1747484479000,"content":"<span>Square Enix รายได้ลด แต่กำไรเพิ่ม, เริ่มแผน 3 ปีกู้บริษัท ทำเกมมัลติแพลตฟอร์ม</span>\n\n  <div>\n    <div>Body</div>\n              <div><p>Square Enix แถลงผลประกอบการไตรมาส 1/2025 ซึ่งถือเป็นไตรมาสปิดปีการเงิน FY2025 ด้วย ภาพรวมรายได้ตลอดปี 3.24 แสนล้านเยน ลดลงพอสมควรจากปีก่อนหน้าที่ทำไว้ 3.56 แสนล้านเยน แต่กำไรจากการดำเนินงานดึขี้นเล็กน้อยเป็น 4.05 หมื่นล้านเยน</p>\n<p>หากแยกดูตามหน่วยธุรกิจ ธุรกิจหลักคือ Digital Entertainment รายได้ลดลง แต่มีกำไรดีขึ้น, ธุรกิจสวนสนุกและเกมเซ็นเตอร์รายได้เพิ่ม ส่วนธุรกิจสิ่งพิมพ์และของที่ระลึกค่อนข้างทรงตัว</p>\n<p>ภาพรวมของธุรกิจเกม ยังเหมือนกับ<a href=\"https://www.blognone.com/node/144553\">ไตรมาสที่แล้ว</a> คือมี Dragon Quest III HD-2D Remake เป็นเดอะแบกในฝั่งของเกม HD, มีเกม Final Fantasy XIV เป็นเดอะแบกของฝั่งเกม MMO ส่วนเกมมือถือและเบราว์เซอร์นั้นรายได้และกำไรตกหนัก</p>\n<p><img src=\"https://www.blognone.com/sites/default/files/files-2025/2025-05/screenshot-2025-05-17-193156.jpg\" alt=\"\" /></p>\n<p>นอกจากผลประกอบการแล้ว Square Enix ยังอัพเดต <a href=\"https://www.blognone.com/node/139728\">แผนกอบกู้กิจการระยะกลาง 3 ปี</a> ที่ประกาศไว้ช่วงกลางปี 2024 เริ่มใช้ในไตรมาส 4/2025 ไปจนถึงไตรมาส 4/2027</p>\n<p>แผนนี้มีชื่อเรียกว่า Square Enix Reboots and Awakens ใจความของมันคือ \"รีบูต\" ธุรกิจใหม่เป็นเวลา 3 ปี เพื่อการเติบโตระยะยาว ใจความหลักมี 4 ข้อคือ</p>\n<ol>\n<li>Enhance productivity by optimizing the development footprint in the Digital Entertainment (DE) segment</li>\n<li>Diversify earnings opportunities by strengthening customer contact points</li>\n<li>Roll out initiatives to create additional foundational stability</li>\n<li>Allocate capital giving consideration to the balance between growth investment and shareholder return</li>\n</ol>\n<p><img src=\"https://www.blognone.com/sites/default/files/files-2025/2025-05/screenshot-2025-05-17-193952.jpg\" alt=\"\" /></p>\n<p>ข้อแรกเป็นการจัดโครงสร้างองค์กรใหม่ปรับกระบวนการพัฒนาเกมให้มีประสิทธิภาพมากขึ้น จัดกลุ่มสตูดิโอเกมเป็น 3 กลุ่มตามโมเดลธุรกิจคือ เกม HD, เกม MMO และเกมมือถือ-เบราว์เซอร์ เพราะความเชี่ยวชาญต่างกันไป, <a href=\"https://www.blognone.com/node/139505\">ตัดสินใจยกเลิกโครงการเกมบางอัน</a> กระบวนการทั้งหมดช่วยลดค่าใช้จ่ายด้านการพัฒนาเกมลงได้มาก</p>\n<p><img src=\"https://www.blognone.com/sites/default/files/files-2025/2025-05/screenshot-2025-05-17-193152.jpg\" alt=\"\" /></p>\n<p>ส่วนแผนการออกเกมในช่วงอีก 3 ปีข้างหน้า จะเปลี่ยนจากจำนวนมากเน้นคุณภาพ และเมื่อพ้นช่วง 3 ปีนี้แล้ววางแผนจะออกเกมใหญ่ๆ ให้สม่ำเสมอมากขึ้น</p>\n<p><img src=\"https://www.blognone.com/sites/default/files/files-2025/2025-05/screenshot-2025-05-17-193144.jpg\" alt=\"\" /></p>\n<p>ข้อสองเป็นสิ่งที่ทุกคนสนใจ เพราะ Square Enix ประกาศชัดว่าจะใช้ยุทธศาสตร์มัลติแพลตฟอร์ม (a multi-platform strategy) ซึ่งเป็นการกลับลำจากการผูก FFVII Remake ไว้กับแพลตฟอร์ม PlayStation เพียงอย่างเดียวจนประสบปัญหายอดขายไม่เข้าเป้า โดย Square Enix ยืนยันว่าหันมาให้ความสำคัญกับพีซี ซึ่งตัวเลขรายได้เริ่มชี้ให้เห็นว่าแผนนี้ได้ผลจริงๆ และพยายามบุกเข้าตลาดจีนแผ่นดินใหญ่ที่เคยเข้าไปยากด้วย</p>\n<p><img src=\"https://www.blognone.com/sites/default/files/files-2025/2025-05/screenshot-2025-05-17-193454.jpg\" alt=\"\" /></p>\n<p>แนวทางการไปอยู่ทุกแห่งที่เกมเมอร์อยู่ ยังส่งผลไปถึงสื่ออื่นๆ เช่น <a href=\"https://www.blognone.com/node/142788\">การจับมือกับเกมการ์ด Magic the Gathering</a>, การทำอนิเม NieR: Automata, การทำสวนสนุก Dragon Quest, คอนเสิร์ต FFXIV ในซาอุดิอาระเบีย และล่าสุดที่ประกาศคือ จับมือกับสถานีทีวี TBS ของญี่ปุ่น ทำเกมใหม่ที่ยังไม่ระบุชื่อด้วย</p>\n<p><img src=\"https://www.blognone.com/sites/default/files/files-2025/2025-05/screenshot-2025-05-17-193713.jpg\" alt=\"\" /></p>\n<p>ข้อสามเป็นการจัดระบบองค์กรภายใน ทั้งในญี่ปุ่นและนอกญี่ปุ่น เช่น ปรับปรุงระบบบัญชี ระบบทรัพยากรบุคคล  ส่วนข้อสี่เป็นเรื่องการจัดสรรเงินทุนของบริษัท ที่กันเงินส่วนหนึ่งไปลงทุน ซื้อกิจการ และที่เหลือถึงค่อยปันผลให้ผู้ถือหุ้น</p>\n<p>ที่มา - <a href=\"https://www.hd.square-enix.com/eng/ir/pdf/25q4slides.pdf\">Square Enix</a>, <a href=\"https://www.hd.square-enix.com/eng/ir/pdf/20250514_01_en.pdf\">Square Enix</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Sat, 05/17/2025 - 19:21</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0316805ada9c7861b89b9bee907240a8760a174180db94e116db8747d8b0415c","category":"Thai"}
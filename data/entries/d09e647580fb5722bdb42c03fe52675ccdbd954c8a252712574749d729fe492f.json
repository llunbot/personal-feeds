{"title":"NVIDIA ราคาหุ้นลบ 7% แม้รายได้-กำไรเติบโตสูง เหตุให้ตัวเลขคาดการณ์น้อยไป","link":"https://www.blognone.com/node/141715","date":1724894038000,"content":"<div><div><div><p>ถึงแม้ NVIDIA <a href=\"https://www.blognone.com/node/141707\">รายงาน</a>ผลประกอบการไตรมาสที่ผ่านมา โดยมีอัตราการเติบโตที่สูงของรายได้ระดับเลขสามหลัก<a href=\"https://www.blognone.com/node/139910\">ติด</a>ต่อ<a href=\"https://www.blognone.com/node/138326\">กัน</a>เป็น<a href=\"https://www.blognone.com/node/136875\">ไตรมาส</a>ที่<a href=\"https://www.blognone.com/node/135415\">ห้า</a> ตัวเลขทั้งรายได้-กำไร ออกมามากกว่าที่นักวิเคราะห์คาดการณ์กันก่อนหน้านี้ รวมทั้งประกาศแผนซื้อหุ้นคืนวงเงิน 5 หมื่นล้านดอลลาร์ แต่ราคาหุ้นกลับลดลงถึง 7% ในช่วงหลังการปิดตลาด</p>\n<p>Stacy Rasgon นักวิเคราะห์จาก Bernstein ให้ความเห็นว่าผลสะท้อนจากราคาหุ้นน่าจะมาจากความคาดหวังว่า NVIDIA จะให้ตัวเลขคาดการณ์รายได้ในไตรมาสปัจจุบันที่ระดับ 3.3-3.4 หมื่นล้านดอลลาร์ แต่บริษัทให้ตัวเลขที่ประมาณ 3.25 หมื่นล้านดอลลาร์ อย่างไรก็ตาม Rasgon มองว่ายังไม่เห็นสัญญาณว่าความต้องการซื้อชิปจาก NVIDIA ลดลง และบริษัทก็ยังสามารถส่งมอบสินค้าได้ตามความต้องการของตลาด</p>\n<p>Colette Kress ซีเอฟโอของ NVIDIA ตอบคำถามในช่วงแถลงผลประกอบการเกี่ยวกับความกังวลว่าชิปตระกูล Blackwell <a href=\"https://www.blognone.com/node/141233\">มีปัญหา</a>ในการผลิตจนต้องเลื่อนส่งมอบ โดยบอกว่า NVIDIA คาดจะบันทึกรายได้ระดับหลายพันล้านดอลลาร์จาก Blackwell ในไตรมาสปัจจุบัน ตอนนี้ซัพพลายได้ปรับปรุงแก้ไขแล้ว โดยความต้องการตอนนี้ยังอยู่ในระดับที่สูงกว่าที่บริษัทสามารถผลิตได้ คาดว่าแนวโน้มนี้จะยังเป็นต่อไปในปีหน้า</p>\n<p>ส่วนซีอีโอ Jensen Huang ให้ความเห็นว่าแนวโน้มการประมวลผลจะเปลี่ยนไป เพราะ Generative AI ต้องการพลังที่มากขึ้นระดับ 10-40 เท่าจากปัจจุบัน การลงทุนในโครงสร้างพื้นฐานของ NVIDIA จะรองรับความต้องการนี้ได้และเห็นผลตอบแทนที่คุ้มค่า</p>\n<p>ที่มา: <a href=\"https://www.cnbc.com/2024/08/28/nvidias-earnings-report-shows-problem-of-being-priced-for-perfection.html\">CNBC</a></p>\n<p><img src=\"https://www.blognone.com/sites/default/files/externals/2be1fc661efc00bf47a7f799d60ee532.png\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/stock\">Stock</a></div><div><a href=\"/topics/jensen-huang\">Jensen Huang</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d09e647580fb5722bdb42c03fe52675ccdbd954c8a252712574749d729fe492f","category":"Thai"}
{"title":"OpenAI เปิด API ให้คุยเสียงได้โดยตรง, ฝึกโมเดลด้วยรูปภาพได้, ฝึกโมเดลขนาดเล็กด้วยโมเดลใหญ่","link":"https://www.blognone.com/node/142312","date":1727813715000,"content":"<div><div><div><p>OpenAI ประกาศฟีเจอร์ฝั่งนักพัฒนาชุดใหญ่ โดยฟีเจอร์สำคัญคือการ<a href=\"https://openai.com/index/introducing-the-realtime-api/\">เปิด API รับข้อมูลเสียงโดยตรง</a>เปิดทางสร้างแอปพลิเคชั่นคุยแบบธรรมชาติใน Advanced Voice Mode จากเดิมที่นักพัฒนานอก OpenAI ไม่สามารถทำแอปเหมือนกันได้</p>\n<p>การรับเสียงจะสามารถใช้งานได้ทาง <a href=\"https://platform.openai.com/docs/guides/realtime\">Realtime API</a> ที่เชื่อมต่อกับเซิร์ฟเวอร์ผ่าน WebSocket แทน HTTP แบบเดิม แม้จะออกแบบมาเพื่อคุยเสียงเป็นหลักแต่ที่จริงก็ใช้คุยแชตข้อความปกติได้ พร้อมกันนี้ Chat API เดิมก็จะรองรับข้อมูลเสียงและโมเดล GPT-4o สามารถตอบกลับเป็นเสียงได้เหมือนกัน แม้จะไม่ตอบกลับทันทีเหมือน Realtime API</p>\n<p>โมเดลที่รองรับเสียง คือ <code>gpt-4o-realtime-preview</code> และ <code>gpt-4o-audio-preview</code> ค่าใช้งานเสียงประมาณ 0.06 ดอลลาร์ต่อนาทีสำหรับอินพุตและ 0.24 ดอลลาร์ต่อนาทีสำหรับเอาท์พุต</p>\n<p>การปรับแต่งโมเดล (fine tuning) รองรับการฝึกด้วยรูปภาพเพื่อใช้งานเฉพาะทางบางอย่าง เช่น การอ่านป้ายจราจร, การทำระบบคลิกหน้าจออัตโนมัติ, หรือการสร้างเว็บโดยมองภาพหน้าจอ ทาง Coframe นำ GPT-4o ไปฝึกเพิ่มเติมเพื่อสร้างเว็บให้ตรงสไตล์จากภาพต้นฉบับ ทำได้ดีขึ้น 26% เทียบกับโมเดลเดิมๆ</p>\n<p>การฝึกต้องใช้โมเดล <code>gpt-4o-2024-08-06</code> ค่าฝึก 25 ดอลลาร์ต่อล้านโทเค็น ค่าใช้งาน 3.75 ดอลลาร์ต่ออินพุตล้านโทเค็น และ 15 ดอลลาร์ต่อเอาท์พุตล้านโทเค็น</p>\n<p>ฟีเจอร์ฝึกความสามารถจากโมเดลรุ่นใหญ่ (Model Distillation) นำผลจาก GPT-4o หรือ o1-preview ไปฝึก GPT-4o-mini ให้ความสามารถเฉพาะเรื่องขึ้นมาใกล้เคียงกัน ฟีเจอร์ส่วนนี้ที่จริงผู้ใช้สามารถทำเองได้อยู่แล้ว แต่ OpenAI ทำบริการเสริมช่วยเก็บผลลัพธ์จากโมเดลขนาดใหญ่ไว้ให้ พร้อมระบบวัดผล ทำให้สามารถใช้งานได้สะดวกขึ้นมาก</p>\n<p>สุดท้ายคือระบบ Prompt Caching ที่ช่วยลดค่าใช้จ่ายหากสั่งด้วยพรอมพ์ที่ขึ้นต้นด้วยรูปแบบที่ซ้ำๆ กัน โดยต้องซ้ำกันอย่างน้อย 1,024 โทเค็นจึงเริ่มใช้งานแคชได้ จากนั้นจะใช้แคชทีละ 128 โทเค็นไปเรื่อยๆ หากเจอแคชก็จะลดค่าใช้งานลงครึ่งหนึ่ง แคชจะแชร์ในองค์กรเดียวกันเท่านั้น และจะเก็บแคชไม่เกินหนึ่งชั่วโมงหากไม่ได้ใช้งานจะลบออกภายใน 5-10 นาที</p>\n<p>ที่มา - OpenAI <a href=\"https://openai.com/index/introducing-the-realtime-api/\">1</a>, <a href=\"https://openai.com/index/introducing-vision-to-the-fine-tuning-api/\">2</a>, <a href=\"https://openai.com/index/api-model-distillation/\">3</a>, <a href=\"https://openai.com/index/api-prompt-caching/\">4</a></p>\n<p><img src=\"https://images.ctfassets.net/kftzwdyauwt9/H28Vog0aoyvhfdPArCsKa/254e61cfbbc711f3bc28fe1d9311cdd8/oai_model-distillation.png?w=1280&amp;q=90\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"74df8a529ac3829f12fdb88290a82159c70a1643efb1a3a98e7bc29e90c950ec","category":"Thai"}
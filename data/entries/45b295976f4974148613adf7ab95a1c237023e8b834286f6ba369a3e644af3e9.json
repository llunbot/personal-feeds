{"title":"Civilization 7 ได้คะแนนรีวิวเฉลี่ย 81/100 สื่อเกมแบ่งเป็นกลุ่มชอบ-ไม่ชอบแยกกันเลย","link":"https://www.blognone.com/node/144561","date":1738989341000,"content":"<div><div><div><p>เกม Civilization VII กำลังจะวางขายในวันที่ 11 กุมภาพันธ์นี้ (กลุ่มที่สั่งซื้อล่วงหน้า มีสิทธิได้เล่น Early Access กันก่อนแล้ว) คะแนนรีวิวที่สื่อต่างๆ ออกมาเฉลี่ยอยู่ที่ <a href=\"https://www.metacritic.com/game/sid-meiers-civilization-vii/\">81/00 (Metacritic)</a> และ <a href=\"https://opencritic.com/game/17742/sid-meiers-civilization-vii\">82/100 (OpenCritic)</a> ซึ่งถือว่าต่ำที่สุดในภาคหลักทั้งหมด (ภาค 4 ได้ 94, ภาค 5 ได้ 90, ภาค 6 ได้ 88)</p>\n<p>แพทเทิร์นของคะแนนรีวิวก็ค่อนข้างชัดเจนว่า แยกเป็นกลุ่มที่ชอบไปเลยให้คะแนนเต็ม เช่น <a href=\"https://www.theguardian.com/games/2025/feb/03/civilization-vii-review-your-empire-strikes-back-in-glorious-new-detail\">Guardian</a>, <a href=\"https://www.videogameschronicle.com/review/civilization-7-review/\">VGC</a> หรือเกือบเต็ม เช่น <a href=\"https://gamerant.com/sid-meiers-civilization-7-review/\">Game Rant ให้ 9/10</a>, <a href=\"https://www.destructoid.com/reviews/review-sid-meiers-civilization-vii/\">Destructoid ให้ 9/10</a> กับกลุ่มที่ไม่ชอบไปเลย ให้คะแนนน้อย เช่น <a href=\"https://www.eurogamer.net/civilization-7-review\">Eurogamer ให้ 2/5</a></p>\n<p><img alt=\"No Description\" src=\"https://www.blognone.com/sites/default/files/externals/54f85c32c37bffc03febe11309004e69.jpg\" /></p>\n<p>การเปลี่ยนแปลงสำคัญของ Civ 7 มีหลักๆ อยู่ 3 ประการ ได้แก่</p>\n<ul>\n<li>แยกผู้นำ (leader) ออกจากอารยธรรม (civilization) แปลว่าเราเลือกเล่นเป็นนโปเลียน หรือ ขงจื๊อ มาบริหาร<a href=\"https://www.blognone.com/node/144135\">ชนชาติสยาม</a>ได้</li>\n<li><a href=\"https://www.blognone.com/node/141536\">ระบบยุค (Ages) ที่แบ่งเป็น 3 ยุค</a> ระบบนี้ออกมาแก้ปัญหา บางอารยธรรมสะสมพลังไว้ตั้งแต่ตอนแรกๆ แล้วทิ้งขาดไปตั้งแต่กลางเกมแล้ว พอมีระบบยุค (ที่เปลี่ยนอารยธรรมตอนเปลี่ยนยุค แต่ยังใช้เมืองเดิมที่สร้างไว้ในยุคก่อน) จะเป็นการรีเซ็ตความได้เปรียบเสียเปรียบนี้แบบย่อมๆ ทำให้เกมกลับมาแข่งขันเข้มข้นเหมือนเดิม</li>\n<li>ระบบการทูตแบบใหม่ มีค่าทรัพยากรใหม่คือ \"อิทธิพล\" (influence) มาใช้ต่อรองทางการทูตได้ชัดเจน ไม่ใช่คุยมั่วๆ แบบภาคก่อนๆ</li>\n</ul>\n<p>นอกจากนี้ยังมีการเปลี่ยนแปลงย่อยอื่นๆ เช่น ระบบสงครามที่กลับมาอนุญาตให้รวมยูนิตรบอีกครั้ง ภายใต้ยูนิตสั่งการ (commander), ระบบจัดการสิ่งก่อสร้างและพื้นที่รอบๆ เมืองแบบใหม่ สั่งการได้จากตัวเมืองเลย ไม่ต้องมียูนิต worker (<a href=\"https://civilization.2k.com/civ-vii/news/7-things-to-know-about-civilization-vii/\">สรุปรายการเปลี่ยนแปลงที่ควรรู้จากเว็บ Civ 7 เอง</a>)</p>\n<p><img alt=\"No Description\" src=\"https://www.blognone.com/sites/default/files/externals/e6dc2f1798abaf2eee00753c53719c00.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/81125e2e3d70b13881f31e3a0be1c3f9.png\" /></p>\n<p><img alt=\"No Description\" src=\"https://www.blognone.com/sites/default/files/externals/ed04f75c7e135559e38edcfcaab539e0.png\" /></p>\n<p>รีวิวทุกรายชื่นชนการเปลี่ยนแปลงระบบการทูตแบบใหม่ ส่วนที่เหลือนั้นเสียงแตก กลุ่มสื่อที่ให้คะแนนสูงๆ มองว่าเป็นการเปลี่ยนแปลงที่ดี แก้ปัญหาเชิงโครงสร้างของซีรีส์ ทำให้เกมสดใหม่อีกครั้ง ส่วนสื่อที่ให้คะแนนต่ำมากอย่าง Eurogamer บอกว่าไอเดียดี แต่การปฏิบัติจริงทำให้เกมไม่สมดุล เล่นยาก สับสน และทำให้ผู้เล่นสนใจค่าตัวเลขในเกมจนเกินควร ภาพรวมเกมดูน่าเบื่อ (dull)</p>\n<p><a href=\"https://www.ign.com/articles/civilization-7-review\">IGN ให้คะแนนระดับกลางคือ 7/10</a> บอกว่าความพยายามเปลี่ยนแปลงเชิงโครงสร้างนั้นไปไกลเกิน (it has gone a bit too far) และคิดว่าเกมสามารถปรับปรุงต่อให้ดีขึ้นได้ผ่านแพตช์และ DLC ในอนาคต</p>\n<p>อีกจุดที่ Civ 7 ถูกวิจารณ์ร่วมกันคือมีเนื้อหาน้อยไปในช่วงวางขายเกม มีอารยธรรมและผู้นำให้เลือกเล่นไม่เยอะ (31 อารยธรรมที่ต้องแบ่ง 3 ยุค, ผู้นำ 18 คน แถมยังไม่มีคานธี ที่เป็นมาสค็อตของซีรีส์ แต่ดันมีนโปเลียนให้ 2 เวอร์ชัน) และไม่มีโหมด scenario ให้เล่นเหมือนภาคก่อนๆ สิ่งเหล่านี้น่าจะตามมาขายใน DLC ภายหลัง, ข้อวิจารณ์เรื่องอินเทอร์เฟซที่ดูยาก อ่านยาก</p>\n<p>สตูดิโอ Firaxis ผู้พัฒนาเกม ได้ออกแถลงการณ์ว่ารับฟังความคิดเห็นจากแฟนๆ และจะปรับปรุงเรื่อง UI อย่างเร่งด่วนเพื่อให้เกมเล่นได้ง่ายขึ้น ส่วนข้อวจิารณ์เรื่องอื่นๆ เช่น ระบบมัลติเพลเยอร์ ระบบแผนที่ การเปิดให้เปลี่ยนชื่อเมืองและศาสนาได้เอง จะทยอยตามมาในแพตช์ถัดๆ ไป</p>\n<p>ที่มา - <a href=\"https://civilization.2k.com/civ-vii/news/message-from-firaxis-games/\">Civilization</a></p>\n</div></div></div><div><div>Topics: </div><div><div><a href=\"/topics/civilization\">Civilization</a></div><div><a href=\"/topics/games\">Games</a></div><div><a href=\"/topics/2k-games\">2K Games</a></div><div><a href=\"/topics/firaxis-games\">Firaxis Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"45b295976f4974148613adf7ab95a1c237023e8b834286f6ba369a3e644af3e9","category":"Thai"}
{"title":"Mastercard ประกาศเริ่มออกบัตรไม่มีแถบแม่เหล็กปี 2024 เตรียมหยุดออกบัตรแถบแม่เหล็กปี 2029","link":"https://www.blognone.com/node/124285","date":1629269465000,"content":"<div><div><div><p>Mastercard ประกาศแนวทางการยกเลิกแถบแม่เหล็กในสหรัฐฯ ภายในปี 2024 หลังพบว่าการใช้บัตรแบบไร้สัมผัส (contactless transaction) สูงขึ้นจนคิดเป็น 45% ของการจ่ายผ่านบัตรทั้งหมดในสหรัฐฯ และการจ่ายแบบ EMV ซึ่งรวมทั้งแบบไร้สัมผัสและแบบชิปนั้นคิดเป็น 86% ของการจ่ายผ่านบัตรแบบต่อหน้าทั้งโลก</p>\n<p>แผนการนี้ต่างกันไปตามแต่ภูมิภาค โดยเริ่มจากปี 2024 ธนาคารผู้ออกบัตรจะสามารถออกบัตรแบบไม่มีแถบแม่เหล็กแต่ยังเป็นการตัดสินใจของธนาคารเอง แต่หลังจากปี 2029 Mastercard จะไม่รองรับการออกบัตรแบบมีแถบแม่เหล็กอีกต่อไป ยกเว้นบางกรณีเท่านั้น เช่นบัตรแบบพรีเพดในสหรัฐฯ และแคนาดา</p>\n<p><img src=\"https://www.blognone.com/sites/default/files/externals/9659aa63815f15de6b94e7545c2d6e6b.jpg\" /></p>\n<p>แถบแม่เหล็กนับเป็นพัฒนาขั้นที่สองของการจ่ายผ่านบัตรที่ใช้งานมาหลายสิบปี จากเดิมที่ร้านค้าเก็บหมายเลขบัตรผ่านทางเครื่องพิมพ์เลขคาร์บอนด้วยเลขนูนบนบัตร หรือเครื่อง zip-zap บัตรแม่เหล็กพัฒนาโดย IBM ในช่วงปี 1960 และ<a href=\"https://en.wikipedia.org/wiki/Card_security_code\">ในช่วงปี 1997 มีการเพิ่มความปลอดภัยเข้ามาเล็กน้อย</a>ด้วยการซ่อนตัวเลขยืนยัน CVV ที่มองไม่เห็นบนตัวบัตรเอาไว้ในแถบแม่เหล็ก (รูปแบบเดียวกับตัวเลขยืนยันหลังบัตร ที่บางธนาคารเรียกว่า CVV2) แต่กระบวนการป้องกันด้วยเลขลับที่เปลี่ยนไม่ได้นี้นับว่าไม่มีความปลอดภัยอีกต่อไปแล้วในยุคนี้เนื่องจากการสำเนาบัตรแม่เหล็กนั้นทำได้โดยง่าย</p>\n<p>Mastercard และ Visa ผลักดันให้ร้านค้าเลิกใช้แถบแม่เหล็กมานับสิบปี โดยขั้นตอนใหญ่ที่สุดคือการ<a href=\"https://www.blognone.com/node/53252\">ผลักภาระรับผิดชอบ (liability shift)</a> ให้กับร้านค้าหากยังรับจ่ายผ่านแถบแม่เหล็กอยู่เมื่อปี 2014 โดยร้านค้าต้องรับผิดชอบเองหากเกิดการฉ้อโกง อย่างไรก็ดีแม้ผ่านมาหลายปีร้านค้าจำนวนหนึ่งก็ยังไม่ยอมรับปรับปรุงระบบให้รองรับบัตรชิป</p>\n<p>Mastercard คาดว่าภายในปี 2033 จะไม่เหลือบัตรเครดิตและเดบิตที่มีบัตรแม่เหล็กใช้งานอีกแล้ว</p>\n<p>ที่มา - <a href=\"https://www.mastercard.com/news/perspectives/2021/magnetic-stripe/\">Mastercard</a></p>\n</div></div></div><div><div>Topics: </div><div><div><a href=\"/topics/mastercard\">Mastercard</a></div><div><a href=\"/topics/payment\">Payment</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0c45bfcce22cd1f11fd3f21c96eace875e4766f757f13c8f4e8010e9cb70ceb2","category":"Thai"}
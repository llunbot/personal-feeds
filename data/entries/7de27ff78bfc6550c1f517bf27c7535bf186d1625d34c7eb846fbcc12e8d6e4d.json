{"title":"รายได้ธุรกิจ Metaverse ของ Meta ลดลง 51% ขาดทุนมากขึ้น ยืนยันยังโฟกัสควบคู่ไปกับ AI","link":"https://www.blognone.com/node/133574","date":1682554079000,"content":"<div><div><div><p>Meta รายงานผลประกอบการของไตรมาสที่ 1 ปี 2023 รายได้รวม 28,645 ล้านดอลลาร์ เพิ่มขึ้น 3% จากช่วงเดียวกันในปีก่อน ซึ่งเป็นการกลับมามีรายได้เพิ่มขึ้น หลังจากรายได้<a href=\"https://www.blognone.com/node/129551\">ลดลง</a>ติด<a href=\"https://www.blognone.com/node/131160\">ต่อกัน</a>มา<a href=\"https://www.blognone.com/node/132466\">สามไตรมาส</a> และมีกำไรสุทธิ 5,709 ล้านดอลลาร์</p>\n<p>จำนวนผู้ใช้งานรวมในทุกแพลตฟอร์ม (Family Monthly Active People) เพิ่มเป็น 3.81 พันล้านคน ส่วนจำนวนผู้ใช้งานเป็นประจำทุกวัน (DAU) ของ Facebook อย่างเดียว เพิ่มขึ้นเป็น 2,037 ล้านบัญชี และเติบโตในทุกภูมิภาค</p>\n<p>กลุ่มธุรกิจ Reality Labs ที่โฟกัสการสร้าง Metaverse ยังมีแนวโน้มไม่สดใสนัก รายได้ในไตรมาสลดลง 51% เป็น 339 ล้านดอลลาร์ ขาดทุนจากการดำเนินงานเฉพาะส่วนนี้มากขึ้นเป็น 3,992 ล้านดอลลาร์</p>\n<p><img src=\"https://www.blognone.com/sites/default/files/externals/17efdfa64ec10bbd1a4da5170c996084.jpg\" alt /></p>\n<p>ซีอีโอ Mark Zuckerberg ตอบคำถามกับนักวิเคราะห์ในการแถลงผลประกอบการ ยืนยันว่าเขายังให้ความสำคัญกับ Metaverse ไม่ได้ลดโฟกัสแล้วเปลี่ยนไปสนใจ AI ตามที่มีรายงานข่าวออกมา เขายังมองว่า AI เป็นเทคโนโลยีที่ทำงานร่วมกันได้ดีมากกับ Metaverse บริษัทจะโฟกัสทั้งสองอย่างนี้ พร้อมบอกว่า Metaverse มีสถานะเป็นแผนการลงทุนระยะยาว</p>\n<p>Zuckerberg ไม่ได้รายงานตัวเลขผู้ใช้งานใน Metaverse แต่บอกว่าคนที่ใช้เป็นประจำทุกวัน ใช้งานเฉลี่ยมากกว่า 1 ชั่วโมงต่อวัน</p>\n<p>นอกจากนี้ซีเอฟโอ Susan Li ให้ข้อมูลว่าการปรับปรุงระบบแนะนำเนื้อหาของ Reels ทำให้ระยะเวลาใช้งานใน Instagram เฉลี่ยเพิ่มขึ้น 24% จำนวนการรีแชร์ก็เพิ่มขึ้นเท่าตัว</p>\n<p>ที่มา: <a href=\"https://investor.fb.com/investor-news/press-release-details/2023/Meta-Reports-First-Quarter-2023-Results/default.aspx\">Meta</a>, TechCrunch <a href=\"https://techcrunch.com/2023/04/26/meta-beats-revenue-expectations-remains-committed-to-metaverse/\">[1]</a>, <a href=\"https://techcrunch.com/2023/04/26/meta-says-time-spent-on-instagram-grew-24-thanks-to-tiktok-style-ai-reel-recommendations/\">[2]</a></p>\n<p><img alt=\"No Description\" src=\"https://www.blognone.com/sites/default/files/externals/274b2e33b0ac98820a35deec9492f578.png\" /></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/financial-report\">Financial Report</a></div><div><a href=\"/topics/facebook\">Facebook</a></div><div><a href=\"/topics/reels\">Reels</a></div><div><a href=\"/topics/metaverse\">Metaverse</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7de27ff78bfc6550c1f517bf27c7535bf186d1625d34c7eb846fbcc12e8d6e4d","category":"Thai"}
{"title":"ผู้บริหาร Arm บอก สิ่งท้าทายที่จำเป็นมากของวงการ AI คือการพัฒนาฮาร์ดแวร์ให้กินไฟฟ้าน้อยลง","link":"https://www.blognone.com/node/139288","date":1713451381000,"content":"<div><div><div><p>ผู้อ่าน Blognone ทราบกันดีอยู่แล้วว่าการรัน Generative AI นั้น มีการใช้พลังงานไฟฟ้าในอัตราที่สูงกว่างานประมวลผลทั่วไป แต่ประเด็นใช้ไฟฟ้ามากกว่าอาจเป็นแค่เรื่องเริ่มต้น ข้อมูลนี้มาจาก Ami Badani หัวหน้าฝ่ายการตลาดของ Arm ได้เปิดเผยในงานสัมมนา Fortune Brainstorm AI ที่ลอนดอน บอกว่าการใช้พลังงานของ AI นั้น เป็นเรื่องใหญ่มาก ยิ่งแนวโน้มโลกจะมีอุปกรณ์ที่สั่งรัน Generative AI ได้มากขึ้น ไม่ว่าจะเป็นแล็ปท็อป สมาร์ทโฟน ทั้งหมดจะทำให้การใช้พลังงานไฟฟ้าเพิ่มขึ้นก้าวกระโดด เสี่ยงต่อซัพพลายไฟฟ้าที่จะไม่พอ</p>\n<p>Badani บอกว่าตัวอย่างที่ทำให้เห็นภาพ ChatGPT นั้นใช้ไฟฟ้าสูงกว่าการค้นหาทั่วไปผ่านเว็บถึง 15 เท่า สิ่งนี้ทำให้ AI มีความต้องการพลังงานไฟฟ้าอย่างไม่มีขีดจำกัด ยิ่ง OpenAI ที่เพิ่งเปิดตัว Sora โมเดล AI สร้างวิดีโอ จำนวนชิปประมวลผลที่ใช้เทรนและสร้างวิดีโอยิ่งมีมหาศาลกว่า ซึ่งตามมาถึงพลังงานไฟฟ้าที่ต้องใช้ด้วย</p>\n<p>ปัจจุบันอัตราการใช้ไฟฟ้าของศูนย์ข้อมูลนั้นคิดเป็น 2% ของการใช้ไฟฟ้าทั่วโลก Badani ประเมินว่าเฉพาะในสหรัฐอเมริกา หาก AI เป็นกระแสหลักของการใช้งาน ก็มีโอกาสที่ในปี 2030 ศูนย์ข้อมูลจะใช้ไฟฟ้าถึง 25% ของการใช้ไฟฟ้าทั้งหมด ฉะนั้นโจทย์ที่ท้าทายของ AI ตอนนี้คือการออกแบบชิปซึ่งทำงานได้ดี โดยใช้พลังงานไฟฟ้าน้อยที่สุดนั่นเอง</p>\n<p>ที่มา: <a href=\"https://fortune.com/2024/04/16/ai-chatgpt-sora-large-language-models-arm-chips-semiconductors-electricity/\">Fortune</a> ภาพ <a href=\"https://pixabay.com/photos/server-room-data-center-computers-1376349/\">Pixabay</a></p>\n<p><img alt=\"No Description\" src=\"https://www.blognone.com/sites/default/files/externals/e644740a5ac4f625b2202ae86a09a6bb.jpeg\" /></p>\n</div></div></div><div><div>Topics: </div><div><div><a href=\"/topics/arm\">Arm</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/semiconductor\">Semiconductor</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e4abc722fe977430d3b7f20417c49c414b446f940625ed71828df25558f42943","category":"Thai"}
{"title":"ผู้บริหาร Apple บอก หน่วยความจำแบบรวม 8GB ใน MacBook Pro เทียบเท่าแรม 16GB ในระบบอื่น","link":"https://www.blognone.com/node/136648","date":1699491243000,"content":"<div><div><div><p>หลังการเปิดตัว <a href=\"https://www.blognone.com/node/136476\">MacBook Pro รุ่นชิป M3</a> ของแอปเปิลเมื่อสัปดาห์ที่แล้ว ประเด็นหนึ่งที่ถูกวิจารณ์มากคือตัวเริ่มต้น MacBook Pro จอ 14 นิ้ว ชิป M3 ที่ให้แรมเริ่มต้น 8GB ซึ่งอาจน้อยไปสำหรับการเป็นรุ่น Pro และถ้าต้องการเพิ่มแรม จะต้องจ่ายเพิ่ม 7,000 บาท สำหรับ 16GB และ 14,000 บาท สำหรับ 24GB</p>\n<p>ประเด็นนี้ Bob Borchers รองประธานฝ่ายการตลาดผลิตภัณฑ์ทั่วโลกของแอปเปิล ให้<a href=\"https://www.bilibili.com/video/BV16M411Q7BG/\">สัมภาษณ์ในรายการของ Lin YilYi</a> คอนเทนต์ครีเอเตอร์และวิศวกร ML จากจีน ซึ่งเขาตอบคำถามประเด็นแรม 8GB ที่ดูน้อยเกินไปว่า ถ้าเทียบตัวเลขของหน่วยความจำของแอปเปิล กับหน่วยความจำในระบบอื่นจริง ๆ แล้วไม่เท่ากัน เพราะแอปเปิลใช้สถาปัตยกรรมหน่วยความจำรวม (Unified Memory Architecture) จึงมีประสิทธิภาพการใช้งานที่ดีกว่า รวมถึงมีการบีบอัดการใช้งาน 8GB ใน MacBook Pro M3 อาจใกล้เคียงกับ 16GB ในระบบอื่น เขาแนะนำให้คนได้ลองใช้งานจะพบว่าประสิทธิภาพนั้นยอดเยี่ยมมาก เรื่องนี้จึงเป็นมากกว่าแค่ตัวเลขสเป็ก</p>\n<p>สินค้าตระกูล Mac ปัจจุบันที่มีขาย ซึ่งให้แรมเริ่มต้น 8GB นอกจาก MacBook Pro M3 จอ 14 นิ้ว ได้แก่ MacBook Air (ชิป M1, M2), Mac mini ชิป M2 และ <a href=\"https://www.blognone.com/node/136477\">iMac ชิป M3</a></p>\n<p>ที่มา: <a href=\"https://appleinsider.com/articles/23/11/08/apple-insists-8gb-unified-memory-equals-16gb-regular-ram\">Apple Insider</a></p>\n<p><img alt=\"No Description\" src=\"https://www.blognone.com/sites/default/files/externals/804bd3148e1cfac7f42cf3e9a3489d35.jpg\" /></p>\n</div></div></div><div><div>Topics: </div><div><div><a href=\"/topics/macbook-pro\">MacBook Pro</a></div><div><a href=\"/topics/apple\">Apple</a></div><div><a href=\"/topics/apple-m3\">Apple M3</a></div><div><a href=\"/topics/ram\">RAM</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"719903fa33ac501292d9e9d1199792e90af83cb550d59f59f01c861a75c559b1","category":"Thai"}
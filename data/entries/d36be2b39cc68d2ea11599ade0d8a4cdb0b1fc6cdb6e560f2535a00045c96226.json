{"title":"NVIDIA ระบุมีลูกค้าสำคัญอยู่ 3 ราย คิดเป็นรายได้มากกว่า 30% ของรายได้รวมทั้งหมด","link":"https://www.blognone.com/node/144983","date":1740722250000,"content":"<div><div><div><p>มีประเด็นเพิ่มเติมจากรายงาน<a href=\"https://www.blognone.com/node/144948\">ผลประกอบการไตรมาสที่ผ่านมาของ NVIDIA</a> ซึ่งเป็นไตรมาสที่ 4 ตามปีการเงินบริษัท 2025 ทำให้บริษัทสรุปตัวเลขภาพรวมในปีการเงินและมีข้อมูลที่น่าสนใจ</p>\n<p>ในเอกสาร 10-K ซึ่งเป็นรายงานผลการดำเนินงานอย่างละเอียด NVIDIA บอกว่าบริษัทมีลูกค้ารายสำคัญที่สั่งสินค้าโดยตรงกับ NVIDIA เรียกว่า Direct Customer อยู่ 3 ราย ที่คิดเป็นรายได้สูงต่อบริษัท เรียกว่าลูกค้า A, B, C ซึ่งลูกค้า A คิดเป็นรายได้ 12% ของรายได้ตลอดปีการเงิน ส่วนลูกค้า B และ C เป็นรายได้รายละ 11% ตัวเลขนี้มีการเปลี่ยนแปลงเมื่อเทียบกับปีการเงิน 2024 มีเฉพาะลูกค้า B ที่เป็นรายได้ 13% ส่วน A กับ C น้อยกว่า 10%</p>\n<p>ตัวเลขนี้คล้ายกับข้อมูล <a href=\"https://www.blognone.com/node/143288\">9 เดือนที่ NVIDIA รายงาน</a>ในไตรมาสก่อนหน้านี้ ทั้งนี้รายได้รวมในปีการเงิน 2025 ของ NVIDIA อยู่ที่ 130,497 ล้านดอลลาร์</p>\n<p>NVIDIA ยังพูดถึงลูกค้าอีกรายที่มีการซื้อสินค้าของบริษัททั้งทางตรงและทางอ้อมโดยผ่านตัวแทนหลายช่องทาง รวมทั้งลูกค้า B (Indirect Customer) โดยข้อมูลที่ NVIDIA ประเมินนั้น ลูกค้ารายนี้ก็คิดเป็น 10% ของรายได้รวม บริษัทมองว่าแนวโน้มที่รายได้ที่มีนัยสำคัญมาจากลูกค้าไม่กี่ราย จะเป็นแบบนี้ต่อไปอีกระยะหนึ่ง ซึ่งเมื่อย้อนไปในปีการเงิน 2023 บริษัทไม่มีสถานการณ์แบบนี้</p>\n<p>แม้รายงาน 10-K ไม่ได้ระบุชื่อลูกค้า NVIDIA แต่ลูกค้าเหล่านี้น่าจะเป็น Alphabet, Amazon, Meta, Microsoft และ Tesla ซึ่งต่างสั่งซื้อจีพียูจาก NVIDIA จำนวนมากอยู่แล้ว</p>\n<p>ที่มา: <a href=\"https://qz.com/nvidia-customers-yearly-revenue-fiscal-2025-ai-chips-1851766838\">Quartz</a></p>\n<p><img src=\"https://www.blognone.com/sites/default/files/externals/f86c165bf5926b5a1def4f6525791fdd.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d36be2b39cc68d2ea11599ade0d8a4cdb0b1fc6cdb6e560f2535a00045c96226","category":"Thai"}
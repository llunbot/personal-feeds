{"title":"หัวหน้าสตูดิโอ Xbox บอกยังไม่สนใจทำ AR/VR เพราะตลาดยังเล็กเกินไป","link":"https://www.blognone.com/node/134431","date":1687227830000,"content":"<div><div><div><p>Matt Booty หัวหน้าของ Xbox Game Studios ให้สัมภาษณ์กับ The Hollywood Reporter และได้รับคำถามว่าไมโครซอฟท์สนใจทำตลาดเกม AR/VR เหมือนอย่างบริษัทอื่นหรือไม่ คำตอบของเขาคือตลาดนี้ยังมีขนาดเล็กเกินไป คงต้องรอให้ตลาดเติบโตกว่านี้ก่อน เขาเทียบสเกลให้ดูว่าไมโครซอฟท์มี 10 เกมที่มีผู้เล่นมากกว่า 10 ล้านคน หากจะเข้ามาทำตลาด AR/VR คงต้องให้มีสเกลระดับนี้ก่อน</p>\n<p>Booty ยังพูดถึงตลาดคลาวด์เกมมิ่งว่าเอาจริงๆ ก็ยังมีขนาดเล็กมาก ไมโครซอฟท์จึงยังแปะป้าย Beta เอาไว้เพื่อบ่งบอกว่าเป็นการทดลองตลาด ไมโครซอฟท์ไม่ได้สร้างเกมใหม่มาเพื่อตลาดคลาวด์เกมมิ่ง เป็นแค่การนำเกมที่มีอยู่แล้วมาสตรีมเท่านั้น และโฟกัสของไมโครซอฟท์ชูเรื่องคอนเทนต์เกมที่มีให้เล่น จึงไม่ได้จำกัดว่าต้องเล่นบนคลาวด์ของไมโครซอฟท์อย่างเดียว สามารถ<a href=\"https://www.blognone.com/node/133895\">นำไปเล่นบนคลาวด์ NVIDIA ตามที่เพิ่งประกาศข่าวไป</a></p>\n<p><img alt=\"No Description\" src=\"https://www.blognone.com/sites/default/files/externals/229589163f6438cac7582bb36cd9f87d.jpg\" /></p>\n<p>อีกคำถามที่เขาได้รับคือการดัดแปลงเกมเป็นภาพยนตร์ ซีรีส์ และสื่ออื่นๆ ซึ่งเขาเล่าว่าตอนนี้มี<a href=\"https://www.blognone.com/node/126939\">ซีรีส์ Halo กับ Paramount</a>, <a href=\"https://www.blognone.com/node/133322\">ภาพยนตร์ Minecraft</a> และล่าสุดคือ<a href=\"https://www.blognone.com/node/131383\">ซีรีส์ Gears of War กับ Netflix</a> แต่ก็ยังมีโครงการอื่นๆ ที่ยังไม่ประกาศอีก เขาเล่าว่าตัวเองเคยทำงานในบริษัท Midway ผู้สร้าง Mortal Kombat (ล้มละลายเมื่อปี 2010 โดยทรัพย์สินขายต่อให้ Warner Bros. Games) มีโอกาสได้เห็น Mortal Kombat ถูกดัดแปลงเป็นสื่ออื่นๆ จำนวนมาก ซึ่งเขายินดีเปิดโอกาสให้ทำแบบเดียวกันกับเกมในเครือของไมโครซอฟท์</p>\n<p>Booty ชี้ว่าการทำหนังหรือซีรีส์มักวางแผนมาหมดตั้งแต่ในสคริปต์แล้วว่าจะถ่ายทำอย่างไร ตอนถ่ายรู้เกือบหมดแล้วว่าจะทำอะไรบ้าง แต่การสร้างเกมนั้นต่างไป เพราะต้องทดลองสร้างเกมไปก่อน แล้วค่อยๆ ปรับเปลี่ยนไปเรื่อยๆ จนเกือบเสร็จแล้วถึงค่อยหยุดเปลี่ยน</p>\n<p>ที่มา - <a href=\"https://www.hollywoodreporter.com/business/digital/xbox-game-studios-matt-booty-1235514825/\">The Hollywood Reporter</a>, <a href=\"https://www.videogameschronicle.com/news/xbox-says-the-vr-market-is-currently-too-small-for-it-to-chase/\">VGC</a></p>\n</div></div></div><div><div>Topics: </div><div><div><a href=\"/topics/xbox\">Xbox</a></div><div><a href=\"/topics/games\">Games</a></div><div><a href=\"/topics/augmented-reality\">Augmented Reality</a></div><div><a href=\"/topics/microsoft\">Microsoft</a></div><div><a href=\"/topics/virtual-reality\">Virtual Reality</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"670dad0f6f58904cf0b59e5444122aba47beccd42a290561c2626d2bd08e73ff","category":"Thai"}
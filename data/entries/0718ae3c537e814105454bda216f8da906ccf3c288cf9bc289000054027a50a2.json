{"title":"กลุ่มมาตรฐาน HDMI ไม่ยอมให้ AMD เปิดซอร์สโค้ดไดรเวอร์ HDMI 2.1 สำหรับลินุกซ์","link":"https://www.blognone.com/node/138512","date":1709432022000,"content":"<div><div><div><p>Alex Deucher วิศวกรของ AMD ที่อยู่ในทีมพัฒนาไดรเวอร์ <a href=\"https://www.blognone.com/node/97659\">HDMI 2.1</a> เปิดเผยใน<a href=\"https://gitlab.freedesktop.org/drm/amd/-/issues/1417\">ฐานข้อมูลบั๊กของไดรเวอร์ AMD บน Freedesktop.org</a> ว่า<a href=\"https://hdmiforum.org/\">กลุ่ม HDMI Forum</a> ผู้กำหนดมาตรฐาน HDMI ไม่อนุญาตให้ AMD เปิดซอร์สโค้ดของไดรเวอร์ตัวนี้สู่สาธารณะ ส่งผลให้โลกลินุกซ์จะไม่มีไดรเวอร์ HDMI 2.1 แบบโอเพนซอร์ส แจกจ่ายได้เฉพาะไบนารีเท่านั้น</p>\n<p>HDMI 2.1 เป็นสเปกล่าสุดของพอร์ตเชื่อมต่อแบบ HDMI ที่ออกในปี 2017 รองรับการส่งข้อมูล 48 Gbps หรือความละเอียด 8K@60 อย่างไรก็ตาม กลุ่ม HDMI Forum ไม่ได้เปิดเอกสารสเปกของ HDMI 2.1 ต่อสาธารณะ (มีแต่สมาชิกกลุ่มซึ่งต้องเสียเงินสมัครเท่านั้นที่เข้าถึงได้) แตกต่างจาก HDMI เวอร์ชันก่อนๆ ในอดีต</p>\n<p>AMD ในฐานะสมาชิกกลุ่ม HDMI Forum สามารถเข้าถึงสเปกของ HDMI 2.1 และพัฒนาไดรเวอร์ให้ลูกค้าจีพียูใช้งาน แต่ก็พยายามเจรจากับ HDMI Forum เพื่อเปิดซอร์สโค้ดไดรเวอร์เป็นเวลาราว 2 ปี สุดท้ายก็ไม่สำเร็จ</p>\n<p>ตอนนี้ยังไม่มีข้อมูลว่าทำไม HDMI Forum ถึงไม่ยอมเปิดสเปกของ HDMI 2.1 ออกมา เว็บไซต์ Phoronix คาดว่าน่าจะเป็นเหตุผลเรื่องการดึงสตรีมวิดีโอผ่าน HDMI ออกมาเผยแพร่แบบละเมิดลิขสิทธิ์ จึงมีกลุ่มบริษัทสื่อ-ภาพยนตร์ล็อบบี้ไม่ให้เปิดเผย</p>\n<p>ที่มา - <a href=\"https://arstechnica.com/gadgets/2024/02/hdmi-forum-to-amd-no-you-cant-make-an-open-source-hdmi-2-1-driver/\">Ars Technica</a>, <a href=\"https://www.phoronix.com/news/HDMI-2.1-OSS-Rejected\">Phoronix</a></p>\n<p><img alt=\"No Description\" src=\"https://www.blognone.com/sites/default/files/externals/956348384a0abb03e497e14ee14ce04e.jpeg\" /></p>\n</div></div></div><div><div>Topics: </div><div><div><a href=\"/topics/hdmi\">HDMI</a></div><div><a href=\"/topics/amd\">AMD</a></div><div><a href=\"/topics/linux\">Linux</a></div><div><a href=\"/topics/open-source\">Open Source</a></div><div><a href=\"/topics/driver\">Driver</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0718ae3c537e814105454bda216f8da906ccf3c288cf9bc289000054027a50a2","category":"Thai"}
{"title":"ทีมพัฒนา Pokemon Go ยืนยัน เจ้าของใหม่ Scopely ให้อิสระ ไม่บังคับจำกัดเวลาเล่น","link":"https://www.blognone.com/node/145348","date":1742367502000,"content":"<div><div><div><p>Michael Steranka หนึ่งในผู้บริหารเกม Pokemon Go ออกมาให้สัมภาษณ์หลัง <a href=\"https://www.blognone.com/node/145227\">Niantic ขายธุรกิจเกม Pokemon Go ให้เจ้าของใหม่ Scopely</a></p>\n<p>Scopely เป็นบริษัทเกมมือถือสัญชาติอเมริกัน ก่อตั้งในปี 2011 แล้วขายกิจการให้  Savvy Games Group กลุ่มทุนซาอุดิอาระเบียในปี 2023 ปัจจุบัน Scopely เป็นเจ้าของเกมมือถือยอดนิยมหลายเกม เช่น <a href=\"https://www.blognone.com/node/138742\">Monopoly Go</a>, Scrabble Go, Star Trek Fleet Command, Marvel Strike Force เป็นต้น</p>\n<p>หลังข่าว Scopely ซื้อเกม Pokemon Go ย่อมทำให้แฟนๆ กังวล เพราะโมเดลการหารายได้ของ Scopely มีส่วนที่เป็นโฆษณาด้วย จึงเกิดคำถามในหมู่ผู้เล่นว่าชะตากรรมของ Pokemon Go ภายใต้เจ้าของใหม่จะเป็นอย่างไร</p>\n<p>Steranka บอกว่ารับทราบถึงความกังวลนี้ดี เพราะได้เข้าไปอ่านในกระทู้ออนไลน์ต่างๆ แล้ว สิ่งที่เขาบอกได้คือเขาเองก็ตรวจสอบ Scopely เช่นกัน และจากการที่เขาได้พูดคุยกับพนักงานของ Scopely ในรอบหลายเดือนที่ผ่านมา (ก่อนเซ็นสัญญาซื้อขายอย่างเป็นทางการ) เขาพบว่าทีม Scopely มีแนวทางการทำเกมคล้ายๆ กับ Niantic โดยเฉพาะความใส่ใจต่อชุมชนผู้เล่นเกม</p>\n<p>Steranka ยังบอกว่าแนวทางของ Scopely ให้อิสระทีมพัฒนาแต่ละเกมอย่างมาก แต่ละทีมสามารถตัดสินใจได้ว่าแนวทางไหนเหมาะสำหรับเกมของตัวเองมากที่สุด ซึ่งนโยบายนี้จะครอบคลุมถึง Pokemon Go ด้วย</p>\n<p>เขายืนยันว่า Pokemon Go จะไม่มีทางมีระบบจำกัดเวลาเล่น หากอยากได้ต้องจ่ายเพิ่ม (เหมือนเกมมือถือหลายเกมในปัจจุบัน) อย่างแน่นอน เพราะเกมไม่ได้ถูกออกแบบมาสำหรับโมเดลธุรกิจแบบนี้ และ Scopely เองก็เข้าใจดีว่าความสำเร็จของ Pokemon Go มาจากแนวทางแบบไหน</p>\n<p>ที่มา - <a href=\"https://www.polygon.com/pokemon-go/541768/scopely-niantic-interview-michael-steranka\">Polygon</a></p>\n<p><img alt=\"No Description\" src=\"https://www.blognone.com/sites/default/files/externals/ca154f5b5965ce8246ff74cf63a967de.jpeg\" /></p>\n</div></div></div><div><div>Topics: </div><div><div><a href=\"/topics/pokemon-go\">Pokemon Go</a></div><div><a href=\"/topics/scopely\">Scopely</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2e86afda542017ee992d07fcd16a6d099db85a30becb329f43e11bb6b159f7f6","category":"Thai"}
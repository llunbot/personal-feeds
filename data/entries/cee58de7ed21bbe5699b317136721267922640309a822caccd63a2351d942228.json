{"title":"Jackson Palmer ผู้สร้าง Dogecoin บอก คริปโตถูกควบคุมโดยคนรวย ไม่ต่างจากระบบการเงินเก่า","link":"https://www.blognone.com/node/123723","date":1626324909000,"content":"<div><div><div><p>Jackson Palmer ผู้สร้างเหรียญน้องหมาชิบะ Dogecoin ออกมาทวีตยาวเป็นเธรด ระบายถึงความย่ำแย่ของเงินคริปโต หลังถูกถามบ่อยครั้งว่าจะกลับมาสู่โลกคริปโตหรือไม่ โดยเขาบอกอย่างชัดเจนว่าจะไม่กลับมายุ่งแน่นอน พร้อมพูดถึงข้อเสียยาวเหยียด</p>\n<p>Palmer บอกว่าสุดท้ายแล้วเงินคริปโตก็เป็นเทคโนโลยีทุนนิยมเต็มขั้นของฝ่ายขวา ที่จะทำให้คนที่รวยอยู่แล้วรวยยิ่งขึ้นไปอีก เพราะหลบเลี่ยงภาษีได้ง่าย มีการบังคับตรวจสอบที่หละหลวม และมูลค่าก็เกิดจากการตั้งใจทำให้ซัพพลายมีน้อย (enforced scarcity)</p>\n<p>เขาบอกว่าถึงระบบจะอ้างความไม่มีตัวกลาง แต่สุดท้ายแล้วก็ถูกควบคุมโดยคนรวยไม่กี่คน ที่สุดท้ายก็เอาสถาบันการเงินต่างๆ เข้ามาเกี่ยว ไม่ต่างจากระบบธนาคาร แถมยังมีการหลอกลวง ซื้อสื่อและอินฟลูเอนเซอร์ เพื่อมาหลอกเอาเงินจากคนที่ไม่รู้ หรือต้องการเงินมากๆ</p>\n<p>นอกจากนี้ยังไม่มีมาตรการต่างๆ ที่ค่อยปกป้องคนทั่วไป เช่นการตรวจสอบบัญชี ข้อบังคับทางการเงินต่างๆ และการเก็บภาษี แถมยังเป็นระบบที่โยนความผิดให้ผู้ใช้เอง เช่นพาสเวิร์ดหาย ก็เป็นความผิดผู้ใช้ โดนหลอก โดนสแกม ก็เป็นความผิดผู้ใช้ ส่วนพวกคนรวยที่ปั่นตลาด ก็ถูกมองเป็นอัจฉริยะ</p>\n<p><img src=\"https://www.blognone.com/sites/default/files/externals/6186a80ff01b48488af0b533bdcc1bf2.jpg\" /></p>\n<p>สุดท้ายเขาบอกว่าเดี๋ยวนี้ใครตั้งข้อสงสัยเรื่องเงินคริปโตก็จะถูกคนมีอำนาจในวงการ และลูกหาบที่คนเหล่านี้ขายฝันว่าวันหนึ่งจะเป็นเศรษฐีได้มารุมโจมตี และบอกว่าเขาไม่มีพลังพอจะมาโต้เถียงประเด็นนี้กับคนที่ไม่ต้องการรับฟัง แต่บอกว่าชื่นชมคนที่ยังตั้งคำถามกับเรื่องนี้ต่อ พร้อมบอกว่าเทคโนโลยีใหม่ๆ ทำให้โลกนี้ดีขึ้นได้จริง แต่ต้องคำนึงถึงผลกระทบทางสังคมและการเมืองที่จะตามมาด้วย</p>\n<p>ปัจจุบันระบบการเงินไร้ตัวกลาง และเงินคริปโตยังเป็นเรื่องใหม่ที่ยังไม่มีการควบคุมมากนัก และการไม่มีตัวกลางควบคุมที่เคยถูกมองเป็นข้อดี จริงๆ แล้วก็อาจมีข้อเสียในตัวเองได้ เมื่อไม่มีตัวกลาง เท่ากับขาดการควบคุม ที่แม้หลายคนจะมองว่าการควบคุมเป็นอุปสรรค แต่ก็อาจลืมไปว่าเพราะมีการควบคุมนี่แหละ เงินของผู้ลงทุนจึงปลอดภัย</p>\n<p>อนาคตของเงินคริปโต และวงการการเงินไร้ตัวกลางจะไปทางไหน และจะมีจุดสมดุลระหว่างการไร้ตัวกลาง การควบคุม และความปลอดภัยหรือไม่ หนทางของเงินคริปโตยังอีกยาวไกล และผู้ที่สนใจคงต้องติดตามกันอย่างใกล้ชิดต่อไป</p>\n<p>ที่มา - <a href=\"https://twitter.com/ummjackson/status/1415353988535394310\">Jackson Palmer</a></p>\n<blockquote><p>I am often asked if I will “return to cryptocurrency” or begin regularly sharing my thoughts on the topic again. My answer is a wholehearted “no”, but to avoid repeating myself I figure it might be worthwhile briefly explaining why here…</p>\n<p>— Jackson Palmer (@ummjackson) <a href=\"https://twitter.com/ummjackson/status/1415353984617914370?ref_src=twsrc%5Etfw\">July 14, 2021</a></p></blockquote>\n</div></div></div><div><div>Topics: </div><div><div><a href=\"/topics/cryptocurrency\">Cryptocurrency</a></div><div><a href=\"/topics/dogecoin\">Dogecoin</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cee58de7ed21bbe5699b317136721267922640309a822caccd63a2351d942228","category":"Thai"}
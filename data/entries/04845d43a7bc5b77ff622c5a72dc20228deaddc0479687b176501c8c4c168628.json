{"title":"Netflix จะเลิกรายงานจำนวนสมาชิก เพราะต้องการให้ผู้ถือหุ้นดูตัวเลขรายได้รวมเป็นหลัก","link":"https://www.blognone.com/node/139310","date":1713539250000,"content":"<div><div><div><p>ในรายงาน<a href=\"https://www.blognone.com/node/139296\">ผลประกอบการไตรมาสล่าสุด</a>ของ Netflix ซึ่งมีรายได้รวมเพิ่มขึ้นถึง 15% มีประเด็นหนึ่งที่ถูกพูดถึงมาก โดย Netflix บอกว่าจะเลิกรายงานจำนวนสมาชิกบนแพลตฟอร์ม มีผลตั้งแต่ปีหน้า ทั้งนี้ในไตรมาสที่ผ่านมา Netflix มีจำนวนสมาชิกอยู่ 269.60 ล้านบัญชีทั่วโลก</p>\n<p>สาเหตุนั้น Netflix บอกว่า ต้องการให้ผู้ถือหุ้นพิจารณาที่ตัวเลขรายได้ และอัตราการทำกำไรเป็นหลัก ในอดีตที่บริษัทเริ่มให้บริการสตรีมมิ่ง รายได้ยังไม่มาก จำนวนสมาชิกบนแพลตฟอร์มเป็นตัววัดผลที่สำคัญว่าธุรกิจมีการเติบโต แต่ตอนนี้บริษัทมีโครงสร้างรายได้จากสมาชิกที่หลากหลายในแต่ละประเทศ มีรายได้จากโฆษณาเพิ่มมาในบางประเทศ การดูที่จำนวนสมาชิกทั่วโลก จึงไม่สามารถสะท้อนภาพธุรกิจได้แล้ว ควรดูที่รายได้รวมมากกว่า</p>\n<p><img alt=\"No Description\" src=\"https://www.blognone.com/sites/default/files/externals/8007389d9d80b7b078dea888a505704d.jpeg\" /></p>\n<p>อย่างไรก็ตามนักวิเคราะห์หลายคนมองว่าสาเหตุจริง ๆ เพราะ Netflix เชื่อว่าจากนี้ตัวเลขสมาชิกจะกลับมาลดลงอีกครั้ง (เคย<a href=\"https://www.blognone.com/node/128109\">ลดลง</a>ในปี <a href=\"https://www.blognone.com/node/129434\">2022</a>) ซึ่งช่วงที่ผ่านมาจำนวนสมาชิกเพิ่มขึ้นสูงเพราะ Netflix <a href=\"https://www.blognone.com/node/133979\">เปิดระบบป้องกันการหารบัญชี</a></p>\n<p>ตัววัดหนึ่งที่สะท้อนว่าทำไม Netflix ไม่อยากให้ดูจำนวนสมาชิก คือรายได้เฉลี่ยต่อสมาชิกหรือ ARM ซึ่งนำรายได้รวมหารด้วยจำนวนสมาชิก เพิ่มขึ้นเพียง 1% เมื่อเทียบกับรายได้รวมที่เพิ่ม 15% นั่นเอง ซึ่งเป็นไปตามที่ Netflix บอกว่าแพ็คเกจสมาชิกในแต่ละประเทศมีความแตกต่างกันมาก ตัวอย่างที่อาจทำให้เห็นภาพเป็นดังนี้</p>\n<ul>\n<li>สหรัฐอเมริกา: Standard with ads 258 บาทต่อเดือน ($6.99), Premium 848 บาทต่อเดือน ($22.99)</li>\n<li>ญี่ปุ่น: Standard with ads 188 บาทต่อเดือน (¥790), Premium 472 บาทต่อเดือน (¥1,980)</li>\n<li>ไทย: Mobile 99 บาทต่อเดือน, Standard 349 บาทต่อเดือน, Premium 419 บาทต่อเดือน</li>\n<li>อินเดีย: Mobile 66 บาทต่อเดือน (₹149), Standard 220 บาทต่อเดือน (₹499), Premium 287 บาทต่อเดือน (₹649)</li>\n</ul>\n<p>ทั้งนี้แพลตฟอร์มสตรีมมิ่งคู่แข่งหลายราย ก็ไม่เคยเปิดเผยจำนวนสมาชิก เช่น Apple TV+ หรือ Amazon Prime Video ขณะที่ Disney+, Paramount+ ยังมีการรายงานจำนวนสมาชิก</p>\n<p>ที่มา: <a href=\"https://www.cnbc.com/2024/04/18/netflix-earnings-what-subscriber-reporting-change-means.html\">CNBC</a></p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/financial-report\">Financial Report</a></div><div><a href=\"/topics/video-streaming\">Video Streaming</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"04845d43a7bc5b77ff622c5a72dc20228deaddc0479687b176501c8c4c168628","category":"Thai"}
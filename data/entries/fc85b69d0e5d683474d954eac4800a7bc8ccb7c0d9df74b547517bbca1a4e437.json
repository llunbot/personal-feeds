{"title":"เผยเหตุผลที่ James Bond ภาคใหม่ยังไม่เริ่มสร้าง เพราะโปรดิวเซอร์กับ Amazon ยังขัดแย้งหาข้อสรุปไม่ได้","link":"https://www.blognone.com/node/143863","date":1735556021000,"content":"<div><div><div><p>The Wall Street Journal มีรายงานเกี่ยวกับปัญหาความขัดแย้งระหว่างตระกูล Broccoli และ Amazon จนทำให้ภาพยนตร์ชุด James Bond 007 ตอนใหม่ ไม่สามารถเริ่มต้นโครงการได้ ไม่ว่าจะเป็นเนื้อเรื่อง ไปจนถึงนักแสดงนำที่มารับบท James Bond</p>\n<p>เรื่องนี้ต้องย้อนไป<a href=\"https://www.blognone.com/node/122861\">ตั้งแต่ปี 2021</a> ที่ Amazon ประกาศซื้อกิจการสตูดิโอ MGM หรือ Metro Goldwyn Mayer ด้วยมูลค่า 8,450 ล้านดอลลาร์ ทำให้ได้สิทธิในการจัดจำหน่ายภาพยนตร์ James Bond ในอนาคตด้วย ซึ่งดีลก็<a href=\"https://www.blognone.com/node/127668\">เสร็จสิ้นเมื่อปี 2022</a> อย่างไรก็ตามหลังจากภาพยนตร์ James Bond ตอนล่าสุด No Time to Die ฉายในปี 2021 และ Daniel Craig ผู้รับบท James Bond ก็ประกาศไม่รับบทนำต่อแล้วในอนาคต โครงการพัฒนาภาคถัดไปก็ยังไม่เกิดขึ้น ซึ่งผิดไปจากอดีตที่มักมีแผนงานภาคถัดไปในเวลาไม่เกิน 1-2 ปี</p>\n<p>แหล่งข่าวบอกว่า Barbara Broccoli โปรดิวเซอร์ ผู้รับสิทธิกำกับควบคุมดูแลงานสร้างสรรค์ของ James Bond ซึ่งมีมาตั้งแต่คุณพ่อ Albert R. Broccoli เคยบ่นกับเพื่อนสนิทว่าเธอไม่ไว้ใจ Amazon ให้พัฒนาภาพยนตร์เรื่องนี้ เพราะบริษัทยึดมั่นอัลกอริทึมเกินไป แนวคิดหลายอย่างแย่มาก</p>\n<p>ก่อนดีล Amazon ซื้อกิจการ MGM มีสัญญาหนึ่งที่ MGM ทำไว้คือขอให้ Amazon ต้องพัฒนา James Bond ให้ยังคงรูปแบบภาพยนตร์ที่ฉายในโรงภาพยนตร์เป็นหลัก เพราะ Amazon มีธุรกิจสตรีมมิ่ง Prime Video จึงเกิดความกังวลว่า Amazon อาจอยากใช้แฟรนไชส์ James Bond พัฒนาเนื้อหาลงสตรีมมิ่งมากกว่า</p>\n<p>ความกังวลนี้เป็นจริง รายงานบอกว่าการเจรจาเรื่องแผนพัฒนา James Bond กับ Amazon ที่ผ่านมา มีไอเดียทั้งการสร้างซีรีส์หลายตอนลง Prime Video, สร้างเนื้อเรื่องของ Moneypenny เพื่อให้มีคาแรกเตอร์ผู้หญิง ไปจนถึงการพัฒนา James Bond ให้มีคาแรกเตอร์ซูเปอร์ฮีโร่มากขึ้น จนทำให้ Barbara ต้องย้ำว่าให้กลับไปดูสัญญาที่ระบุไว้แล้ว</p>\n<p>Barbara Broccoli ได้รับรางวัลเกียรติยศ Irving G. Thalberg Memorial Award ที่มอบให้ผู้อำนวยการสร้างของปี 2024 ร่วมกับ Michael G. Wilson โปรดิวเซอร์ Eon Productions เจ้าของแฟรนไชส์ James Bond ซึ่งในช่วงกล่าวสุนทรพจน์นั้น Barbara ขอบคุณหลายฝ่ายที่ทำให้เกิด James Bond ขึ้นมา แต่ไม่ได้พูดถึง Amazon ในคำแถลงนี้</p>\n<p>ที่มา: <a href=\"https://www.wsj.com/business/media/james-bond-movies-amazon-barbara-broccoli-0b04f0db\">The Wall Street Journal</a></p>\n<p><img src=\"https://www.blognone.com/sites/default/files/externals/6366cfbe784b338675891cbeb6692cbf.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/james-bond\">James Bond</a></div><div><a href=\"/topics/movies\">Movies</a></div><div><a href=\"/topics/amazon\">Amazon</a></div><div><a href=\"/topics/amazon-prime-video\">Amazon Prime Video</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fc85b69d0e5d683474d954eac4800a7bc8ccb7c0d9df74b547517bbca1a4e437","category":"Thai"}
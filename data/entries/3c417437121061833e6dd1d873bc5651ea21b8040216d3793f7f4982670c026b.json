{"title":"รู้จัก Fully Homomorphic Encryption (FHE) วิธีเข้ารหัสที่ประมวลผลได้ โดยไม่ต้องถอดรหัส","link":"https://www.blognone.com/node/123912","date":1627373282000,"content":"<div><div><div><p>ช่วงหลังเราเริ่มเห็นการเข้ารหัสแบบ <strong><a href=\"https://en.wikipedia.org/wiki/Homomorphic_encryption\">Fully Homomorphic Encryption (FHE)</a></strong> กันมากขึ้น เช่น <a href=\"https://www.blognone.com/node/121602\">ข่าวโครงการ DPRIVE ของ DARPA</a> ที่จับมือกับภาคเอกชนหลายรายเพื่อพัฒนาชิปเฉพาะกิจ ช่วยให้ประมวลผล FHE ได้เร็วกว่าเดิม</p>\n<p>FHE เป็นการปฏิวัติวิธีคิดเรื่องการเข้ารหัส (encryption) แบบเดิมๆ ที่ใช้กันมาเป็นพันปี (<a href=\"https://en.wikipedia.org/wiki/Caesar_cipher\">Caesar cipher</a>)</p>\n<p><img src=\"https://www.blognone.com/sites/default/files/externals/58bc12399f708cc242e4b92b8a4579f2.jpg\" /></p>\n<p>แนวคิดของการเข้ารหัสแบบดั้งเดิมมีไว้เพื่อปกป้องสารที่อยู่ภายในไม่ให้คนอื่นเข้าใจ ทั้งในระหว่างจัดเก็บ (storage) และขนส่ง (transport) แต่เมื่อรหัสถูกส่งถึงปลายทาง จะต้องถอดรหัส (decrypt) กลับมาเป็นข้อความเดิมที่ไม่ได้เข้ารหัส (plaintext) เพื่อนำไปประมวลผล (compute) ต่อ</p>\n<p>แนวคิดของ FHE คือการเข้ารหัสด้วยโมเดลทางคณิตศาสตร์ ที่สามารถนำไปประมวลผลต่อได้โดยไม่ต้องถอดรหัสก่อน เท่ากับว่าในกระบวนการทั้ง 3 (storage, transport, compute) ข้อความจะถูกเข้ารหัสอยู่ตลอดเวลา ประโยชน์ของมันคือการใช้งานวิเคราะห์ข้อมูลบางอย่าง ภายใต้เงื่อนไขว่าไม่ต้องการให้รู้ข้อมูลสำคัญที่เก็บอยู่ภายใน เช่น ข้อมูลทางการเงินหรือสุขภาพของบุคคล</p>\n<p><img src=\"https://www.blognone.com/sites/default/files/externals/3902f939080ce855b65b2322ae0b546f.png\" /></p>\n<p><img src=\"https://www.blognone.com/sites/default/files/externals/2f371a3d2e53dfb442de9e41c908a9f4.png\" /></p>\n<p>FHE เป็นไอเดียที่ถูกพูดถึงในโลกคอมพิวเตอร์มาหลายสิบปีแล้ว แต่มาเป็นจริงได้ครั้งแรกในปี 2009 โดย Craig Gentry นักวิจัยของ IBM Research ในตอนนั้น เสนออัลกอริทึม FHE (ตัวอัลกอริทึมค่อนข้างซับซ้อน ใครสนใจอ่านได้จาก <a href=\"https://dl.acm.org/doi/10.1145/1536414.1536440\">เปเปอร์ของ Gentry ตีพิมพ์ใน ACM เมื่อปี 2009</a>)</p>\n<p><img src=\"https://www.blognone.com/sites/default/files/externals/b72e6d3612db25a6334eb8e3380665d4.jpg\" /></p>\n<p>อย่างไรก็ตาม ข้อเสียของ FHE คือการประมวลผลต้องใช้เวลานานมาก อัลกอริทึมต้นฉบับของ Gentry ต้องใช้เวลาประมวลผลนานถึง 30 นาทีต่อ 1 bit operation ทำให้ในทศวรรษถัดมา โลกคอมพิวเตอร์จึงพัฒนาเทคนิคการเข้ารหัส FHE แบบใหม่ๆ ที่มีประสิทธิภาพสูงขึ้น เช่น Brakerski-Gentry-Vaikuntanathan (BGV) ที่ร่วมพัฒนาโดยตัว Gentry เอง หรือ Cheon-Kim-Kim-Song (CKKS) จากทีมของมหาวิทยาลัยแห่งชาติกรุงโซล ที่ใช้เรื่องตัวเลขประมาณ (approximate number) มาช่วยให้ไม่ต้องแปลรหัสแบบแม่นยำมากนัก แต่ลดระยะเวลาทำงานลงได้</p>\n<p>เนื่องจากโจทย์ของวงการ FHE ต้องหาจุดสมดุลระหว่างความปลอดภัยกับความเร็วในการใช้งาน จึงต้องยอมให้ใช้ข้อมูลประมาณการณ์แทน เมื่อบวกกับพลังการคำนวณที่เพิ่มขึ้นเรื่อยๆ ตามกาลเวลา แนวทางใหม่ๆ ของโลก FHE ยุคหลังคือใช้ machine learning มาช่วยอ่านข้อมูลของข้อความที่เข้ารหัสแล้ว เพื่อพยากรณ์ผลที่เป็นไปได้แบบยอมรับได้</p>\n<p>ข้อมูลของ IBM ตอนนี้ระบุว่าเราสามารถประมวลผล 1 บิตโดยใช้เวลาหลัก \"วินาที\" (seconds) ได้แล้ว ซึ่งเร็วกว่าในอดีตมาก และเริ่มพอใช้งานได้จริงสำหรับการใช้งานบางประเภทแล้ว</p>\n<p><img src=\"https://www.blognone.com/sites/default/files/externals/410e3f30046d3735c795089508e75560.png\" /></p>\n<p>IBM ในฐานะบ้านเกิดของ FHE ก็ผลักดันเรื่องนี้มาตลอด โดยออกไลบรารี <a href=\"https://github.com/homenc/HElib\">HElib</a> เป็นโอเพนซอร์ส มารองรับการเข้ารหัส FHE ทั้งแบบ BGV และ CKKS รวมถึงยังมี <a href=\"https://github.com/IBM/fhe-toolkit-linux\">FHE Toolkit</a> ที่รวมเอา HElib และเครื่องมืออื่นๆ ในฝั่ง ML ให้นักพัฒนาที่สนใจ FHE สามารถนำข้อมูลตัวอย่างไปบีบอัดและทดสอบของจริงได้</p>\n<p>ตัวอย่างการใช้งาน FHE ของ IBM คือการตรวจสอบว่ามีการโกง (fraud) บัตรเครดิต โดยใช้ข้อมูลตัวอย่างของรายการธุรกรรมต่างๆ นำมาเข้ารหัสแบบ FHE แล้วนำไปประมวลผลว่ามี fraud จริงหรือไม่ โดยไม่ต้องถอดรหัสข้อมูลชุดนี้ออกมา</p>\n<p><img src=\"https://www.blognone.com/sites/default/files/externals/17fd051646e0bd671de9f504614fb6a6.png\" /></p>\n<p>ในแง่บริการทางไอที IBM ก็เปิดบริการชื่อ <a href=\"https://www.ibm.com/security/services/homomorphic-encryption\">Homomorphic Encryption Services</a> เป็นบริการย่อยของ IBM Security ซึ่งรวมบริการด้าน ML และการให้คำปรึกษาโดยผู้เชี่ยวชาญเข้ามา</p>\n<p>ข้อมูลเพิ่มเติม</p>\n<ul>\n<li><a href=\"https://newsroom.ibm.com/2020-12-17-IBM-Helps-Prepare-Clients-for-Next-Generation-Encryption-Technology\">IBM Helps Prepare Clients for Next Generation Encryption Technology</a></li>\n</ul>\n</div></div></div><div><div>Topics: </div><div><div><a href=\"/topics/encryption\">Encryption</a></div><div><a href=\"/topics/security\">Security</a></div><div><a href=\"/topics/ibm\">IBM</a></div><div><a href=\"/topics/computer-science\">Computer Science</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3c417437121061833e6dd1d873bc5651ea21b8040216d3793f7f4982670c026b","category":"Thai"}
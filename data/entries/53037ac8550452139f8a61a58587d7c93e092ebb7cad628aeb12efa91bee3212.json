{"title":"สหภาพยุโรปได้ข้อตกลงออกกฎหมายคุม AI จัดชั้นความเสี่ยง, บังคับแจ้งเตือนเมื่อผู้ใช้คุยกับ AI","link":"https://www.blognone.com/node/137227","date":1702535633000,"content":"<div><div><div><p>สหภาพยุโรปเตรียมออกกฎหมายควบคุมปัญญาประดิษฐ์หลังรัฐสภายุโรป (European Parliament) บรรลุข้อตกลงกับคณะมนตรียุโรป (European Council) ว่าจะผ่านกฎหมายควบคุมปัญญาประดิษฐ์ โดยกฎหมายนี้ควบคุมการใช้งานตามระดับความเสี่ยง โดยแบ่งเป็น 3 ระดับ ได้แก่</p>\n<ul>\n<li>ความเสี่ยงต่ำ (minimal risk): เช่น ระบบแนะนำสินค้า หรือตัวกรองสแปม ระบบเหล่านี้ไม่มีการควบคุมใดๆ แต่ผู้ใช้อาจจะประกาศแนวทางการใช้งานของตัวเอง</li>\n<li>ความเสี่ยงสูง (high risk): ระบบที่ใช้ควบคุมโครงสร้างพื้นฐาน, คัดกรองคนเข้าสถาบันกาศึกษา หรือคัดกรองคนเข้าทำงาน, ระบบจดจำบุคคล, บันทึกพฤติกรรม ระบบเหล่านี้จะมีมาตรการกำกับดูแลเข้ามาบังคับการใช้งาน</li>\n<li>ความเสี่ยงสูงจนรับไม่ได้ (unacceptable risk): ระบบที่ใช้งานระดับควบคุมพฤติกรรมประชาชน, ระบบให้คะแนนประชาชน (social scoring), หรือระบบทำนายการกระทำผิดต่างๆ ระบบเหล่านี้ห้ามใช้งานโดยสิ้นเชิง</li>\n</ul>\n<p>นอกจากการควบคุมการใช้งานแล้ว กฎหมายฉบับนี้ยังบังคับปัญญาประดิษฐ์ต้องแสดงตัวชัดเจน เช่น แชตหรือวิดีโอ deepfake ต่างๆ ต้องมีเครื่องหมายบอกชัดเจนว่าเป็นปัญญาประดิษฐ์ เอาท์พุตต่างๆ ของปัญญาประดิษฐ์รวมถึง เสียง, วิดีโอ, และข้อความ ต้องฝังข้อมูลที่ตรวจสอบได้โดยง่าย</p>\n<p>ส่วนสุดท้ายที่เพิ่มขึ้นมาคือกระบวนการกำกับปัญญาประดิษฐ์กลุ่ม LLM เรียกว่า General purpose AI มีการควบคุมความเสี่ยง, บังคับทดสอบใช้งานแบบมุ่งร้าย (adverarial testing), และมอนิเตอร์การเกิดเหตุต่างๆ ข้อบังคับกลุ่มนี้จะความต่างไปตามอุตสาหกรรมแต่มีสภาพบังคับตามกฎหมายนี้</p>\n<p>กฎหมายนี้มีโทษปรับสูงสุด  35 ล้านยูโร หรือ 7% ของรายได้รวมทั้งหมดของบริษัท (เลือกอันที่สูงกว่า) ในกรณีที่ใช้งานปัญญาประดิษฐ์กลุ่มห้ามใช้งาน ส่วนกรณีไม่ทำตามต้องบังคับต่างๆ จะมีค่าปรับ 15 ล้านยูโรหรือ 3% ของรายได้รวม ในกรณีที่แจ้งข้อความไม่ตรงความจริงจะมีค่าปรับ 7.5 ล้านยูโรหรือ 1.5% ของรายได้บริษัท และค่อยๆ บังคับเป็นส่วนๆ ส่วนที่แบนนั้นบังคับภายใน 6 เดือน และกฎบางส่วนอาจจะรอไปถึงสองปี </p>\n<p>ที่มา - <a href=\"https://ec.europa.eu/commission/presscorner/detail/en/IP_23_6473\">European Commission</a></p>\n<p><img alt=\"No Description\" src=\"https://www.blognone.com/sites/default/files/externals/0e7c2d82ffb95285406d5568ab38d1ab.jpg\" /></p>\n<p>ภาพโดย Ideogram.ai</p>\n</div></div></div><div><div>Topics: </div><div><div><a href=\"/topics/europe\">Europe</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/law\">Law</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"53037ac8550452139f8a61a58587d7c93e092ebb7cad628aeb12efa91bee3212","category":"Thai"}
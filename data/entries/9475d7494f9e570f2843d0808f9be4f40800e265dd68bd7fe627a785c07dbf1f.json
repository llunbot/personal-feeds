{"title":"ข้อเสนอเชิงนโยบาย เรื่องการแจกอุปกรณ์สำหรับเรียนออนไลน์","link":"https://markpeak.net/policy-proposal-online-learning-devices/","date":1630992093000,"content":"<p><em>ภาพประกอบจาก <a href=\"https://edu.google.com/intl/ALL_th/products/chromebooks/\">Google</a>, เนื้อหาปรับเพิ่มเติมจาก<a href=\"https://twitter.com/markpeak/status/1434415410682552321\">โพสต์ในทวิตเตอร์</a></em></p>\n<p>สัปดาห์นี้มีประเด็น <a href=\"https://twitter.com/hashtag/%E0%B9%84%E0%B8%A1%E0%B9%88%E0%B9%80%E0%B8%A3%E0%B8%B5%E0%B8%A2%E0%B8%99%E0%B8%AD%E0%B8%AD%E0%B8%99%E0%B9%84%E0%B8%A5%E0%B8%99%E0%B9%8C%E0%B9%81%E0%B8%A5%E0%B9%89%E0%B8%A7%E0%B8%AD%E0%B8%B4%E0%B8%AA%E0%B8%B1%E0%B8%AA?src=hashtag_click\">#ไม่เรียนออนไลน์แล้วอิสัส</a> ที่กลุ่มนักเรียนนักศึกษาลุกขึ้นมาประท้วงเรื่องการเรียนออนไลน์ในหลายประเด็น</p>\n<p><a href=\"https://twitter.com/BadStudent_/status/1434173370203926532\">ข้อเรียกร้องของกลุ่มนักเรียนเลว</a>มีด้วยกันหลายเรื่อง ทั้งเรื่องข้อกำหนดของ ก.ศึกษาธิการ, ความเครียดในการเรียนออนไลน์ ฯลฯ</p>\n<p><img src=\"https://markpeak.net/wp-content/uploads/2021/09/online-strike.jpg\" /></p>\n<p>แต่ที่อยากเขียนถึงคือประเด็นเรื่องการเข้าถึง (access) การเรียนออนไลน์ ซึ่งเป็นประเด็นที่ผมสนใจและติดตามมาตลอด มีความรู้มากพอที่สามารถวิจารณ์และเสนอทางออกได้</p>\n<h1>Access to Internet</h1>\n<p>ปัญหาเรื่องการเข้าถึงอินเทอร์เน็ต (เพื่อไปเรียนออนไลน์อีกที) ไม่ใช่เรื่องใหม่ เป็นเรื่องที่พูดกันมานานแล้ว</p>\n<p>ทฤษฎีของวงการนี้คือ พยายามนำคนให้เข้าถึงอินเทอร์เน็ตให้มากที่สุด เพราะบนอินเทอร์เน็ตมี “โอกาส” (opportunity) มากมาย ในการเข้าถึงสื่อความรู้ สื่อบันเทิง การสื่อสารต่างๆ ในราคาที่ถูกมาก คือค่า content แทบจะฟรี (ทั้งนี้ เราจะไม่สนใจว่าเข้าเน็ตได้แล้วไปทำอะไรต่อบ้าง เพราะถือว่า subjective ตามผู้ใช้แต่ละคน)</p>\n<p>ปัญหาคือคนเข้าไม่ถึงเน็ตด้วยหลายปัจจัย เช่น ขาดอุปกรณ์ (device) ขาดการเชื่อมต่อ (connectivity) และขาดความรู้หรือความเชี่ยวชาญ (literacy) ในที่นี้จะพูดถึงการขาดอุปกรณ์และการเชื่อมต่อเป็นหลัก</p>\n<ul>\n<li><strong>ปัญหาขาดอุปกรณ์ (device)</strong> คนยุคนี้ตระหนักถึงความจำเป็นของการมีอุปกรณ์ใช้งานแล้ว ปัจจัยหลักมาจากเรื่องราคา (price) ที่ยังเข้าไม่ถึง เรียกได้ว่า โดยส่วนใหญ่ ถ้ามีเงินพอ ก็ซื้อให้ลูกหลานใช้งานกันแหละ</li>\n<li><strong>ปัญหาขาดการเชื่อมต่อ (connectivity) </strong>มีด้วยกันสองปัจจัยย่อยคือ ความครอบคลุมของสัญญาณ (coverage) และราคา (price) ยกตัวอย่างคือ บางคนอาจมีเงินจ่ายค่าเน็ต แต่แถวบ้านไม่มีสัญญาณเน็ต หรือกลับกันคือ มีสัญญาณเน็ต แต่ไม่มีเงินจ่ายค่าเน็ต</li>\n</ul>\n<p>ขอเริ่มที่ปัญหาเรื่องเข้าไม่ถึงอุปกรณ์ก่อน คำว่าอุปกรณ์ (device) ในที่นี้หมายถึง ฮาร์ดแวร์อะไรก็ได้ที่ใช้เชื่อมต่ออินเทอร์เน็ตได้ ไม่ว่าจะเป็นสมาร์ทโฟน แท็บเล็ต หรือคอมพิวเตอร์ก็ตาม</p>\n<p>ประเด็นเรื่องอุปกรณ์ไอทีมีราคาแพง จนคนจำนวนหนึ่งเข้าไม่ถึง (และพลอยขาดโอกาสในชีวิตไปหลายเรื่อง) เป็นเรื่องที่พูดกันมานานมากแล้ว และมีหลายโครงการพยายามแก้ไขปัญหานี้</p>\n<div><img src=\"https://markpeak.net/wp-content/uploads/2021/09/olpc.jpg\" /><p>OLPC</p></div>\n<h1>OLPC</h1>\n<p>โครงการแรกๆ ที่ดังระดับโลกคือ แล็ปท็อปร้อยเหรียญ หรือชื่ออย่างเป็นทางการคือ <a href=\"http://one.laptop.org/\">One Laptop per Child (OLPC)</a> ที่ริเริ่มโดยมหาวิทยาลัย MIT ช่วงปี 2005 และรัฐบาลทักษิณในยุคนั้น ก็เข้าร่วมโครงการด้วย (แต่ไม่สำเร็จเพราะถูกรัฐประหารก่อนในปี 2006)</p>\n<p>แนวคิดของ OLPC คือโน้ตบุ๊ก (ในยุคนั้นยังไม่มีสมาร์ทโฟนนะ) มีราคาแพงคือประมาณ 3 หมื่นบาท (1,000 ดอลลาร์) ขึ้นไป โครงการจึงพยายามออกแบบโน้ตบุ๊กที่มีราคาถูกมากๆ (ตั้งเป้าไว้ 100 ดอลลาร์) และใช้งานในพื้นที่ห่างไกลมากๆ ไม่มีไฟฟ้า ไม่มีเน็ตได้ด้วย</p>\n<p>เมื่อประมาณ 15-16 ปีที่แล้ว วงการไอทียังไม่พัฒนาเท่าสมัยนี้ ทำให้ OLPC ต้องคิดใหญ่มากๆ เพราะต้องสร้างทุกอย่างขึ้นมาเองทั้งหมด ตั้งแต่ออกแบบฮาร์ดแวร์ให้ทนทานมากๆ (มีที่ปั่นไฟในตัว) เขียน OS (เพราะต้องการกดต้นทุนให้ถูกที่สุด) เขียนระบบสื่อสารแบบ mesh ส่งต่อเครื่องต่อเครื่อง (เพราะเน็ตสมัยนั้นยังเพิ่งเริ่มมี Wi-Fi)</p>\n<p>ส่วนประเด็นเรื่องราคาของ OLPC ใช้วิธีเลือกชิ้นส่วนในราคาถูก (ผลคือประสิทธิภาพแย่ จอขาวดำ) แล้วเจรจากับรัฐบาลในบางประเทศเพื่อการันตีการซื้อระดับล้านเครื่อง (จ้างผลิตแล้วกดต้นทุนลงได้)</p>\n<p>ผลคือสุดท้าย OLPC ไม่ประสบความสำเร็จอย่างที่ฝัน ผมมองว่าปัญหามันใหญ่เกินไป (problem is too big) โครงการจึงไม่ได้เป็นแค่การสร้างฮาร์ดแวร์ แต่เป็นการสร้าง ecosystem ขึ้นมาใหม่ทั้งหมด ซึ่งยากมาก</p>\n<p>กลายเป็นว่าเราได้อุปกรณ์แปลกๆ ที่ไม่มีใครเคยใช้มาก่อน ใช้ OS แปลกๆ เฉพาะตัว (เป็นลินุกซ์เวอร์ชันคัสตอม) เด็กใช้ไม่เป็น ครูใช้ไม่เป็น ช่างก็ซ่อมไม่เป็น อีกทั้งกระบวนการจัดหาทั้งหมดต้องไปพึ่งพาภาครัฐ (ในประเทศกำลังพัฒนา ที่ไม่มีประสิทธิภาพซะด้วย) สุดท้ายโครงการก็ล้มเหลว</p>\n<p><img src=\"https://markpeak.net/wp-content/uploads/2021/09/otpc.jpg\" /></p>\n<h1>OTPC</h1>\n<p>หลังจากยุค OLPC มา โลกเราก็มีสิ่งที่เรียกว่าสมาร์ทโฟน (2007) แอนดรอยด์ (2008) แท็บเล็ต (2010)  และเครือข่าย 4G ทำให้ทางออกของปัญหา “อุปกรณ์ราคาแพง” เปลี่ยนไป เพราะสามารถใช้ฮาร์ดแวร์และซอฟต์แวร์ที่มีในท้องตลาด (commodity hardware/OS) แทนฮาร์ดแวร์สั่งทำพิเศษแบบ OLPC ได้</p>\n<p>เวฟถัดมาคือ การบูมของสมาร์ทโฟน-แท็บเล็ตแบรนด์จีน ทำให้ราคาของอุปกรณ์เหล่านี้ถูกลงมาก จากเดิมเราซื้อสมาร์ทโฟนในราคาประมาณ 2 หมื่นบาท ก็ลดลงมาเหลือหลักต่ำหมื่น หรือต่ำกว่า 5 พันในเวลาเพียงไม่กี่ปีเท่านั้น</p>\n<p>ฝั่งซอฟต์แวร์ก็ไม่ต้องลงทุนสร้างใหม่ เพราะกูเกิลทำแอนดรอยด์มาให้ใช้ มีแอพต่างๆ เพียบพร้อมแล้ว (จากการผลักดันของกลไกตลาด) ที่สำคัญคือผู้ใช้ก็ใช้เป็นกันแล้ว กลายเป็นความรู้รวมหมู่ หากซื้อมือถือแอนดรอยด์มาแล้วใช้ไม่เป็น มันจะต้องมีคนรอบตัวเราที่ใช้เป็นและมาสอนใช้งานได้</p>\n<p>ในช่วงปี 2555 (2012) รัฐบาลยิ่งลักษณ์ในตอนนั้น จึงปลุกไอเดีย OLPC กลับมาใหม่ เปลี่ยนเป็นโครงการแจกแท็บเล็ต One Tablet Per Child (OTPC) แทน (<a href=\"https://www.blognone.com/node/33130\">ข่าว</a>) โดยสามารถกดราคาแท็บเล็ตลงมาได้เหลือเพียงเครื่องละ 82 ดอลลาร์</p>\n<p>แต่ถึงแม้ OTPC แก้จุดอ่อนเรื่อง “ฮาร์ดแวร์เฉพาะกิจ” ของ OLPC ไปแล้ว ก็ยังมีปัญหาอื่นๆ ที่ยังไม่ถูกแก้ไขอยู่ดี เช่น</p>\n<ul>\n<li>การจัดซื้อ ยังใช้วิธีการสั่งผลิตแบบล็อตใหญ่ๆ จากโรงงานในจีน ทำให้<a href=\"https://www.blognone.com/node/32662\">กลายเป็นเครื่องแบรนด์เฉพาะกิจ</a> ที่<a href=\"https://www.blognone.com/node/49538\">ไม่มีบริการหลังขาย ศูนย์ซ่อม</a> ฯลฯ คอยสนับสนุนอยู่เบื้องหลัง (สุดท้าย<a href=\"https://www.blognone.com/node/53004\">บริษัทปิดตัวหนี ยอมเสียเงินค้ำประกัน</a>) <a href=\"https://www.blognone.com/node/32874\">อีกทั้งสเปกก็สับสน</a> ไม่มีกลไกตลาดคอยกำหนดว่าผู้บริโภคต้องการของแบบไหน</li>\n<li>ตัว OS เป็นแอนดรอยด์จริง แต่กลไกของโครงการไปสนใจแต่ฮาร์ดแวร์มากเกินไป ไม่ได้พัฒนาเรื่องสื่อการสอนไปพร้อมกัน <a href=\"https://www.blognone.com/node/33347\">ซอฟต์แวร์เพื่อการเรียนจึงไม่พร้อมอย่างมาก</a></li>\n<li>โครงข่ายอินเทอร์เน็ตในโรงเรียนยุคนั้น (2012) ก็ยังไม่พร้อมเท่ายุคนี้ เพราะ 4G ยังเพิ่งเริ่ม มีราคาแพง ต้องพึ่งพาการติดตั้ง Wi-Fi</li>\n</ul>\n<p>สุดท้ายเมื่อโครงการไม่เวิร์ค แล้วเจอกับเหตุการณ์รัฐประหารปี 2557 ทำให้<a href=\"https://www.blognone.com/node/57412\">โครงการถูก คสช. สั่งยกเลิกไป</a> (สรุปคือแจกของเด็กนักเรียนทีไร เจอรัฐประหารทุกทีสินะ <img src=\"https://s.w.org/images/core/emoji/13.1.0/72x72/1f602.png\" />)</p>\n<h1>ข้อเสนอเรื่องอุปกรณ์เพื่อเรียนออนไลน์</h1>\n<p>หลังจากนั้น ไอเดียการแจกโน้ตบุ๊ก-แท็บเล็ตให้เด็กๆ ก็หายไป ความจำเป็นก็หมดไป จนกระทั่งเรามาเจอ COVID ที่บีบให้เด็กๆ ต้องเรียนออนไลน์จากที่บ้านแทน ทำให้เราเห็นปัญหาความเหลื่อมล้ำของการเข้าถึงเทคโนโลยีกลับมาเด่นชัดอีกครั้ง (ปัญหามีอยู่แล้ว แต่สมัยก่อนเห็นไม่ชัดเพราะเด็กไปโรงเรียน พอเด็กไปโรงเรียนไม่ได้ มันเลยเด่นชัดขึ้นมากๆ)</p>\n<p>ผมคิดว่าแนวคิดของโครงการข้างต้นทั้ง OLPC และ OTPC เป็นการตีโจทย์ที่ถูกต้อง (ความเหลื่อมล้ำในการเข้าถึงอุปกรณ์) แต่ด้วยโซลูชันที่ยังไม่ถูกต้อง (ส่วนหนึ่งก็ขึ้นกับความพร้อมของยุคสมัยด้วย)</p>\n<p>ถ้าให้ลองเสนอโซลูชันในบริบทของปี 2021 โดยนำบทเรียนจาก OLPC / OTPC มาแก้ไขข้อบกพร่องไม่ให้ซ้ำรอยเดิม คิดว่าสิ่งที่ต้องทำคือ</p>\n<ul>\n<li><strong>ใช้ฮาร์ดแวร์ที่ผ่านกลไกตลาด</strong> ยกเลิกการจัดซื้อแบบบิ๊กล็อตโดยรัฐบาล เพราะอาจได้ฮาร์ดแวร์ที่ไม่ตรงกับความต้องการของผู้ใช้ทั่วไป รวมถึงเรื่องการควบคุมคุณภาพ การคอร์รัปชั่น (มาถึงปี 2021 แล้วเราต้องยอมรับว่า ผู้ใช้ซึ่งในที่นี้คือนักเรียน ก็อยากได้ของที่ขายในตลาดนั่นแหละ แค่มีเงินไม่พอเท่านั้นเอง)</li>\n<li><strong>ใช้ซอฟต์แวร์ตามความต้องการของตลาด</strong> ความจำเป็นเรื่องซอฟต์แวร์เฉพาะก็น้อยลงมากแล้ว ในยุค OTPC เราซื้อแท็บเล็ตราคาถูกมาเรียนสื่อการสอน (CIA) ที่ติดตั้งในเครื่อง เหมือนนำโปรแกรมยุค Flash มาแปลงลงแท็บเล็ต ทำให้มีปัญหาเรื่องสื่อการสอนไม่พร้อม แต่ในปี 2021 ครูทั่วไทยเคยสอนออนไลน์แบบเรียลไทม์ผ่าน Zoom/Teams/Meet (ซึ่งทั้งหมดให้ใช้ฟรี ไม่ต้องซื้อ) กันมาเกือบหมดแล้ว มีประสบการณ์การสอนในระดับหนึ่ง ดังนั้นเราปล่อยให้เรื่องสื่อการสอนเป็นงานของครูผู้สอน (หรือโครงการสนับสนุนครูผู้สอนอื่นๆ) ไม่ต้องไปกำหนดตรงนี้</li>\n</ul>\n<p>ดังนั้นสิ่งที่รัฐต้องทำ มีเพียงการอุดหนุน “เงิน” ให้นักเรียนสามารถไปซื้ออุปกรณ์มาเพื่อเรียนออนไลน์เท่านั้นเอง เรื่องวิธีการใช้งาน ผมเชื่อว่าเด็กๆ ส่วนใหญ่เรียนรู้กันเองได้ (ส่วนเรื่องสื่อการสอน วิธีการสอนที่มีประสิทธิภาพ เป็นปัญหาใหญ่อีกปัญหานึง ที่ไม่ได้กล่าวถึงในที่นี้)</p>\n<p>คำถามคือ <strong>เราควรซื้ออุปกรณ์อะไร ที่ราคาเท่าไรดี</strong></p>\n<p>เท่าที่ลองหาข้อมูลแบบคร่าวๆ ของสินค้าในตลาด</p>\n<ul>\n<li>แท็บเล็ตแอนดรอยด์ที่ราคาถูกที่สุด อยู่ราว 4-5 พันบาท</li>\n<li>โน้ตบุ๊กวินโดวส์ที่ราคาถูกที่สุด อยู่ราว 1 หมื่นบาท</li>\n</ul>\n<p>ตรงนี้ขึ้นกับการออกแบบนโยบายว่า เราควรใช้อุปกรณ์แบบไหนกันแน่ รูปแบบอาจเป็นว่า นักเรียนชั้นโตหน่อย (เช่น มัธยม) สมควรได้โน้ตบุ๊กเพื่อให้ทำอะไรได้มากกว่าแท็บเล็ตหรือไม่ ซึ่งเป็นประเด็นที่คงต้องไปคุยกันในรายละเอียด</p>\n<p>แต่เพื่อความสะดวก ขอใช้ข้อสันนิษฐานว่า การใช้แท็บเล็ตน่าจะเพียงพอสำหรับความต้องการของคนส่วนใหญ่ โดยตั้งราคาไว้แบบง่ายๆ ที่ 5,000 บาทถ้วนแล้วกัน</p>\n<p>คำถามถัดมา <strong>ควรแจกใครบ้าง ใช้งบเท่าไร</strong></p>\n<p>นโยบายเรื่องการแจกของลักษณะนี้ (ที่เรียกว่าประชานิยม <img src=\"https://s.w.org/images/core/emoji/13.1.0/72x72/1f60f.png\" />) มีข้อถกเถียงอยู่เสมอ ระหว่างความยุติธรรมว่าใครควรได้รับแจกบ้าง (ควรเจาะเฉพาะกลุ่มหรือถ้วนหน้า) ซึ่งสวนทางกับกรอบงบประมาณ (ยิ่งแจกเยอะยิ่งเปลืองเงิน)</p>\n<p>โดยส่วนตัวแล้วอยากให้เป็นการแจกถ้วนหน้า (universal) ถ้าเป็นไปได้ในทางงบประมาณ และหากดูแนวทางล่าสุดของกระทรวงศึกษาธิการ ที่แจกเงินเยียวยาให้นักเรียน นักศึกษาทุกคน 2,000 บาท (<a href=\"https://www.prachachat.net/education/news-751920\">ข่าวจากประชาชาติธุรกิจ</a>) จำนวนนักเรียนที่ได้รับเงินเยียวยามีทั้งหมด 10.8 ล้านคน เราก็ควรต้องใช้ตัวเลขเดียวกันนี้ได้ด้วย</p>\n<p>หากคำนวณงบประมาณที่ใช้ จะอยู่ที่ 54,000 ล้านบาท ซึ่งผมคิดว่าอยู่ในวิสัยที่รัฐไทยสามารถจ่ายได้ เพราะถือเป็นอุปกรณ์พื้นฐานที่จำเป็นต่อนักเรียนยุคนี้ และเป็นความจำเป็นที่ค่อนข้างเร่งด่วนด้วย</p>\n<p>คำถามสุดท้ายคือ <strong>แจกอย่างไร</strong></p>\n<p>จากเหตุผลข้างต้น เราตระหนักแล้วว่าการจัดซื้อโดยรัฐไม่มีประสิทธิภาพมากพอ ดังนั้นวิธีการควรเป็นรัฐอุดหนุนเงินให้นักเรียนไปหาซื้ออุปกรณ์ในตลาดกันเอง</p>\n<p>วิธีการอุดหนุนเงินก็มี 2 แนวทาง ตั้งแต่จ่ายเป็นเงินสดไปเลย (เหมือนเคสแจกเงิน 2 พันบาทที่กล่าวไป) ซึ่งข้อดีคือง่ายและสะดวก ข้อเสียคือผู้รับเงินอาจนำเงินไปใช้อย่างอื่นได้ (ตรงนี้ขึ้นกับมุมมองอีกเหมือนกันว่า เราควรมองเด็กเป็นผู้มีความรับผิดชอบแค่ไหน ถ้ามองว่าคิดเองได้แล้ว เขาจะเอาเงิน 5 พันไปทำอย่างอื่น แล้วไม่มีเครื่องใช้เรียน ก็ไม่น่าจะเป็นไรมาก รับผิดชอบตัวเองกันเอง — ส่วนตัวแล้วผมค่อนข้างชอบวิธีนี้มากกว่า แต่ก็เข้าใจว่าอาจมีปัญหาอื่นๆ เช่น ผู้ปกครองมาแย่งเงินเด็กตรงนี้ไปแทนได้)</p>\n<p>อีกวิธีหนึ่งคือจ่ายเป็น voucher ที่นำไปจ่ายได้เฉพาะร้านค้าหรือสินค้าที่รัฐไปทำข้อตกลงไว้ (คล้ายๆ กับเช็คช่วยชาติในสมัยรัฐบาลอภิสิทธิ์) ตัวอย่างคือ voucher นี้จะสามารถจ่ายได้เฉพาะร้านค้าขายสินค้าไอทีที่เข้าร่วมโครงการเท่านั้น ซึ่งรัฐจะ redeem เงินคืนให้ร้านในภายหลัง</p>\n<p>ไม่ว่าจะเป็นวิธีไหนก็ตาม การอุดหนุนเป็นเงินยังจะช่วยแก้ปัญหาเรื่องความต้องการของนักเรียนแต่ละคนที่แตกต่างกันด้วย (ไม่ต้องใช้แท็บเล็ต OTPC แบบเหมาล็อต) เช่น นักเรียนที่มีฐานะหน่อย อาจจ่ายเงินส่วนต่างเพิ่มไปซื้อแท็บเล็ตรุ่นที่แพงขึ้น (เช่น แท็บเล็ต 10,000 บาท รัฐอุดหนุนให้ 5,000) หรือนักเรียนที่มีอุปกรณ์พร้อมอยู่แล้ว ก็ควรให้เอาเงินอุดหนุนนี้ไปทำอย่างอื่นได้ (เช่น ซื้อโน้ตบุ๊กเพิ่มโดยจ่ายส่วนต่างเอง หรือ ซื้ออุปกรณ์การเรียนอื่นๆ ในหมวดข้างเคียงกันได้)</p>\n<div><img src=\"https://markpeak.net/wp-content/uploads/2021/09/thailand-internet-map.jpg\" /><p>แผนที่เครือข่าย 4G/5G ไทยของ AIS – ข้อมูลจาก <a href=\"https://www.nperf.com/th/map/TH/-/-/signal/\">nPerf</a></p></div>\n<h1>Connectivity</h1>\n<p>หมดประเด็นเรื่องตัวอุปกรณ์แล้ว อยากแตะเรื่องการเชื่อมต่อเน็ต (connectivity) ด้วยสักหน่อย</p>\n<p>สถานการณ์ของตลาดโทรคมนาคมปี 2021 ก็เปลี่ยนไปจากปี 2006 หรือ 2012 มากแล้ว ตอนนี้เรามีเครือข่ายมือถือ 4G ที่ค่อนข้างครอบคลุมประชากรส่วนใหญ่แล้ว</p>\n<p>ปัญหาการเชื่อมต่อในเขตเมือง จึงอยู่ที่ราคา (price) ไม่ใช่ความครอบคลุมของเครือข่าย (coverage)</p>\n<p>ตรงนี้เรามีกลไกเรื่องเงินส่วนแบ่งรายได้ของผู้ให้บริการโทรคมนาคม (เปรียบเสมือน telecom tax) ที่เข้า กสทช. ไปเพื่อแก้ปัญหาเหล่านี้อยู่แล้ว และปัจจุบัน <a href=\"https://specphone.com/web/free-internet-for-study-from-ais-true-dtac/320919\">กสทช. ได้จับมือกับค่ายมือถือ ออกซิมเรียนออนไลน์</a>ราคา 79 บาท/เดือน ใช้ได้นาน 2 เดือนออกมาอยู่แล้ว</p>\n<p>ผมคิดว่าแนวทางนี้ถูกต้องแล้ว แต่ต้องทำต่อและขยายผลให้มากกว่าเดิม เช่น ขยายระยะเวลาไปจนถึงอย่างน้อยสิ้นปี 2564 หรือจนถึงจุดที่กลับมาเรียนแบบออฟไลน์ได้ รวมถึงอาจต้องไปไกลถึงการอุดหนุนซิมฟรี (ไม่ใช่แค่ 79 บาท) สำหรับเด็กที่ไม่มีเงินจริงๆ ด้วย</p>\n<p>ส่วนนักเรียนที่อยู่ในเขตนอกพื้นที่ coverage จะเป็นปัญหาอีกชุดหนึ่ง ซึ่งหน่วยงานกำกับดูแลอย่าง <a href=\"https://www.nbtc.go.th/Business/commu/telecom/%E0%B8%9A%E0%B8%A3%E0%B8%B4%E0%B8%81%E0%B8%B2%E0%B8%A3-USO/%E0%B8%A8%E0%B8%B9%E0%B8%99%E0%B8%A2N-USO-Net/%E0%B9%80%E0%B8%81%E0%B8%B5%E0%B9%88%E0%B8%A2%E0%B8%A7%E0%B8%81%E0%B8%B1%E0%B8%9A-USO.aspx?lang=th-th\">กสทช. มีภารกิจด้านการให้บริการอย่างทั่วถึง USO (Universal Service Obligation)</a> อยู่แล้ว ส่วนการให้บริการจะทำได้ดีแค่ไหนก็คงเป็นอีกเรื่องหนึ่ง (ซึ่งก็<a href=\"https://siamrath.co.th/n/272256\">มีข้อวิจารณ์ตรงนี้เยอะ</a>)</p>\n<p>ตรงนี้เป็นสิ่งที่ซับซ้อน เพราะความต้องการของแต่ละพื้นที่ต่างกัน บางพื้นที่อาจไม่ยากในแง่เทคนิค (ผู้ประกอบการทำได้ แต่ไม่มีแรงจูงใจให้ทำเพราะไม่คุ้ม รัฐต้องเข้าไปอุดหนุนเงิน) ในขณะที่บางพื้นที่อาจเป็นเรื่องเทคนิคจริงๆ ซึ่งต้องใช้เทคโนโลยีการเชื่อมต่อแบบอื่นๆ (เช่น ดาวเทียม ซึ่งอาจต้องมองไปไกลแบบ Starlink หรือจะเป็นการใช้โดรน-บอลลูนแบบที่ Facebook/Google ทำก็ได้) ตรงนี้คงไม่ขอลงรายละเอียดมากนัก เพราะถือเป็นปัญหาเชิงลึกในอีกประเด็นหนึ่ง</p>\n<p>กล่าวโดยสรุปคือ เรื่อง connectivity สาธารณูปโภคเมืองไทยค่อนข้างพร้อมมาก มีหน่วยงานต่างๆ ที่มีภารกิจด้านนี้พร้อมอยู่แล้ว ขาดแต่การจัดการที่ดีเท่านั้น</p>The post <a href=\"https://markpeak.net/policy-proposal-online-learning-devices/\">ข้อเสนอเชิงนโยบาย เรื่องการแจกอุปกรณ์สำหรับเรียนออนไลน์</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"9475d7494f9e570f2843d0808f9be4f40800e265dd68bd7fe627a785c07dbf1f","category":"Thai"}
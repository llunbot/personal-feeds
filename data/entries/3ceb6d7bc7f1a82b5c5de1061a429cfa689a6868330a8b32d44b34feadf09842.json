{"title":"Google เตรียมสร้างศูนย์ฮาร์ดแวร์และแคมปัสใหม่ Midpoint ในซิลิค่อนวัลเลย์","link":"https://www.blognone.com/node/124148","date":1628576862000,"content":"<div><div><div><p>หลัง Google <a href=\"https://www.blognone.com/node/120845\">เปิดสำนักงานด้านฮาร์ดแวร์ที่ไต้หวัน</a> เมื่อต้นปี และได้รับการอนุมัติให้สร้างแคมปัสใหม่ชื่อ <a href=\"https://9to5google.com/2021/05/26/google-gets-approval-on-multi-billion-dollar-downtown-west-campus-in-san-jose/\">Downtown West</a> ในเมืองซานโฮเซ่ แถบซิลิค่อนวัลเลย์ไปเมื่อเดือนพฤษภาคมที่ผ่านมา ทาง CNBC ยังพบว่า Google ยื่นแผนสร้างแคมปัสใหม่ที่ชื่อว่า Midpoint และศูนย์ฮาร์ดแวร์เพิ่มเติมในซานโฮเซ่อีกด้วย โดยจะตั้งอยู่ใกล้กับ Downtown West</p>\n<p>แคมปัส Midpoint เป็นสำนักงานใหม่ขนาดย่อม ประกอบด้วยอาคารสำนักงานห้าอาคาร ที่ Google ทยอยซื้อมาปรับปรุง รองรับพนักงานได้สูงสุดราว 3,500 คน (Downtown West รองรับพนักงานประมาณ 20,000 คน) และจากที่ตั้งอยู่ติดกับศูนย์ฮาร์ดแวร์ ทำให้คาดเดาได้ว่าพนักงานที่เตรียมมาอยู่สำนักงานใหม่นี้ น่าจะเป็นทีมด้านฮาร์ดแวร์</p>\n<p><img src=\"https://www.blognone.com/sites/default/files/externals/12b74550324b53dc488c8389b278cced.jpg\" /><em>แผนปรับปรุงแคมปัสของ Google ใน San Jose</em></p>\n<p>ส่วนศูนย์ฮาร์ดแวร์จะประกอบด้วยอาคารอุตสาหกรรมสามอาคาร พื้นที่ 80% จะถูกใช้ไปกับการผลิต จัดเก็บ และจัดส่งฮาร์ดแวร์ ส่วนอีก 20% ที่เหลือเป็นพื้นที่สำนักงาน ในเอกสารแผนพัฒนามีระบุถึงการผลิตและจัดเก็บอุปกรณ์ตระกูล “Nest” และ “Google Hardware” อื่นๆ ซึ่งจากสเกลโรงงานที่มีขนาดเล็กแล้ว คาดว่า Google น่าจะเตรียมใช้ศูนย์นี้ผลิตฮาร์ดแวร์รุ่นต้นแบบ</p>\n<p>โกดังนี้ยังทำหน้าที่เก็บอุปกรณ์สำนักงานเช่นเฟอร์นิเจอร์ของแคมปัสอื่นๆ ในละแวกเดียวกัน และนอกจากนี้ Google ยังมีแผนพัฒนาทางสัญจรเช่นทางเดิน ทางจักรยาน และศูนย์ขนส่งต่างๆ รอบบริเวณเพื่อเชื่อมต่อระหว่างแคมปัส ศูนย์ฮาร์ดแวร์ และชุมชนอีกด้วย</p>\n<p><img src=\"https://www.blognone.com/sites/default/files/externals/9179200885afd96832192f1341274c18.jpg\" /><em>ภาพจำลองศูนย์ฮาร์ดแวร์แห่งใหม่ของ Google</em></p>\n<p>Google ดูจะจริงจังด้านการพัฒนาด้านฮาร์ดแวร์มากขึ้นเรื่อยๆ ในช่วงที่ผ่านมา ทั้งสำนักงานฮาร์ดแวร์ที่ไต้หวัน แคมปัส Midpoint และศูนย์ฮาร์ดแวร์นี้ รวมไปถึง <a href=\"https://www.blognone.com/node/124025\">Google Pixel 6</a> ที่ปรับดีไซน์เป็นมือถือที่ดูพรีเมียมมากขึ้น และใช้ชิป Tensor ที่ Google ผลิตเอง ทำให้น่าติดตามว่าอนาคตด้านฮาร์ดแวร์ของ Google จะเป็นอย่างไรต่อไป</p>\n<p>ที่มา - <a href=\"https://www.cnbc.com/2021/08/06/google-planning-silicon-valley-campus-hardware-lab.html\">CNBC</a></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/office\">Office</a></div><div><a href=\"/topics/silicon-valley\">Silicon Valley</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3ceb6d7bc7f1a82b5c5de1061a429cfa689a6868330a8b32d44b34feadf09842","category":"Thai"}
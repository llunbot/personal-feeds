{"title":"Apple ปรับเงื่อนไขส่งแอปขึ้น App Store ถอดคำว่าต้องรองรับ Sign in with Apple ออกไป","link":"https://www.blognone.com/node/137909","date":1706397867000,"content":"<div><div><div><p>9to5Mac รายงานการเปลี่ยนแปลงของแอปเปิล เกี่ยวกับเงื่อนไขการตรวจสอบแอปก่อนอนุมัติขึ้น App Store ส่วนของการล็อกอินเข้าใช้บริการ ที่เป็นการแก้ไขเล็กน้อยแต่น่าสนใจมาก</p>\n<p>เรื่องนี้ต้องย้อนไปในปี 2019 ที่แอปเปิลเปิดตัว iOS 13 และมาพร้อมบริการล็อกอินผ่านบัญชีแอปเปิลที่เรียกว่า <a href=\"https://www.blognone.com/node/110109\">Sign in with Apple</a> ซึ่งชูความเป็นส่วนตัว เพราะผู้ให้บริการจะไม่ได้ข้อมูลผู้ใช้งาน และแอปเปิลก็<a href=\"https://www.blognone.com/node/110125\">บังคับ</a>ให้แอปต้องรองรับ Sign in with Apple หากแอปมีตัวเลือกให้ล็อกอินด้วยบริการ 3rd Party อื่น จะมียกเว้นกรณีเป็นแอปภายในองค์กร อีเมล หรือโซเชียลมีเดีย</p>\n<p>อย่างไรก็ตามในอัพเดตล่าสุดของเงื่อนไขตรวจสอบแอปนั้น แอปเปิลได้ปรับข้อความจากที่ระบุว่า<strong>ต้องมีตัวเลือก Sign in with Apple</strong> มาใช้ข้อความใหม่ว่า แอปที่ใช้บริการล็อกอินผ่าน 3rd Party (เช่น Facebook Login, Google Sign-In, Sign in with Twitter) แอปต้อง<strong>ให้ทางเลือกอื่นในการล็อกอินด้วย</strong> ซึ่งบริการล็อกอินนั้นต้องจำกัดข้อมูลการเก็บข้อมูลผู้ใช้งาน, เก็บข้อมูลอีเมลไว้เป็นส่วนตัว, และไม่ติดตามผู้ใช้งานในแอปอื่น (<a href=\"https://developer.apple.com/app-store/review/guidelines/#login-services\">ดูทั้งหมดที่นี่</a>)</p>\n<p>การเปลี่ยนแปลงนี้มีกับ App Store ทั่วโลก ไม่ได้จำกัดเฉพาะ<a href=\"https://www.blognone.com/node/137876\">กลุ่มประเทศสหภาพยุโรป</a> อย่างไรก็ตามคงมีคำถามว่า แล้วบริการล็อกอินทางเลือกที่เข้าเงื่อนไขครบตามที่แอปเปิลระบุคือบริการไหน? เพราะ Sign in with Apple นั้นเข้าเงื่อนไขแน่แล้วหนึ่ง หรือแอปเปิลเพียงปรับคำให้ดูไม่เป็นการบังคับเจาะจงบริการเท่านั้นเอง</p>\n<p>ที่มา: <a href=\"https://9to5mac.com/2024/01/27/sign-in-with-apple-rules-app-store/\">9to5Mac</a></p>\n<p><img src=\"https://www.blognone.com/sites/default/files/externals/067db1f25ef60223311d7cb995e92eb9.png\" /></p>\n</div></div></div><div><div>Topics: </div><div><div><a href=\"/topics/app-store\">App Store</a></div><div><a href=\"/topics/apple\">Apple</a></div><div><a href=\"/topics/developer\">Developer</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dd065256f9b669be8e9f23f58298b455d37d6237f93b0f3264ba2c2915f270c5","category":"Thai"}
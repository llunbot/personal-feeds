{"title":"OpenAI เปิดหลักฐานสู้ Elon Musk ยืนยันว่า Musk นั่นแหละที่เสนอแปลงบริษัทเป็น For-Profit","link":"https://www.blognone.com/node/143650","date":1734161752000,"content":"<div><div><div><p>ศึกระหว่าง OpenAI และอดีตผู้ร่วมก่อตั้งบริษัท Elon Musk ร้อนแรงขึ้นอีกครั้ง หลังจากเมื่อต้นเดือน Elon Musk <a href=\"https://www.blognone.com/node/143398\">ยื่นคำร้อง</a>ขอให้ศาลระงับแผนการ<a href=\"https://www.blognone.com/node/142653\">แปลงสภาพ</a> OpenAI จากบริษัทไม่แสวงหากำไร (Non-Profit) มาเป็นบริษัทแสวงหากำไร (For-Profit) เพิ่มเติมจาก<a href=\"https://www.blognone.com/node/141263\">คดีฟ้องร้องเรื่อง OpenAI</a> ผิดสัญญาและละเมิดข้อตกลงในตอนก่อตั้ง</p>\n<p>OpenAI โพสต์บล็อกไล่เรียงเหตุการณ์ตั้งแต่การ<a href=\"https://www.blognone.com/node/75739\">ก่อตั้ง</a>บริษัทในปี 2015 ซึ่ง Elon Musk เป็นหนึ่งในผู้ร่วมก่อตั้ง พร้อมหลักฐานข้อความและอีเมลที่ส่งหากันระหว่างผู้บริหารรวมทั้ง Musk เพื่อสรุปว่า Elon Musk กำลังฟ้องร้อง OpenAI ที่กำลังแปลงสภาพบริษัทเป็น For-Profit ทั้งที่ Musk นั่นแหละเคยบอกให้ OpenAI เป็นบริษัทแบบนี้</p>\n<p><img alt=\"No Description\" src=\"https://www.blognone.com/sites/default/files/externals/a5dfb44a404112fb8ebd4b70c042fcea.png\" /></p>\n<p>ข้อมูลหลายอย่างเป็นไปตามที่เคยมีรายงานก่อนหน้านี้เช่น Musk <a href=\"https://www.blognone.com/node/133170\">เคยขอเป็นซีอีโอ OpenAI</a> แต่ถูกปฏิเสธ ส่วนข้อมูลใหม่น่าสนใจ เป็นข้อความระหว่าง Greg Brockman หนึ่งในผู้ร่วมก่อตั้ง OpenAI กับ Shivon Zilis ตัวแทนของ Musk ซึ่งบอกว่า Musk เป็นคนเสนอให้ปรับโครงสร้าง OpenAI เป็น For-Profit เพราะว่า อดีตนั้นแนวทาง Non-Profit เป็นเรื่องที่ถูกต้อง แต่เวลานี้อาจไม่ใช่แล้ว ผู้บริหารระดับสูง OpenAI ส่วนใหญ่ก็เห็นด้วยกับแนวทางนี้ ขั้นตอนถัดไปคือการลงรายละเอียดแนวทางที่เป็นไปได้</p>\n<p>Greg เสนอขั้นตอนเปลี่ยนผ่านคือ คงสภาพ Non-Profit จนถึงสิ้นปี 2017 แล้วเพิ่มธุรกิจฮาร์ดแวร์ที่เป็น For-Profit ตั้งแต่ปี 2018 และรับโครงการจากรัฐบาลสำหรับส่วนแสวงหากำไร</p>\n<p><img alt=\"No Description\" src=\"https://www.blognone.com/sites/default/files/externals/044212e8b82b83742cd12ce97de7450a.png\" /></p>\n<p>ผ่านไป 6 สัปดาห์ของการหารือแผนเปลี่ยนผ่าน Elon Musk เสนอขอหุ้น OpenAI ที่ 50-60% เพื่อให้มีอำนาจบริหารเต็ม ซึ่งผู้ร่วมก่อตั้งคนอื่นคัดค้านแนวทางนี้ ที่น่าสนใจคือ Musk เคยบอกด้วยว่าเขาไม่ได้สนใจเรื่องความมั่งคั่งส่วนตัว แต่ต้องการหุ้นสำหรับโครงการสร้างเมืองบนดาวอังคารตามเป้าหมาย 8 หมื่นล้านดอลลาร์ เมื่อการเจรจาไม่เป็นผล Musk จึงประกาศ<a href=\"https://www.blognone.com/node/100036\">ลาออก</a>และเลิกให้เงินสนับสนุน OpenAI</p>\n<p>Musk ส่งอีเมลอำลาจากบริษัท บอกว่าขอให้ OpenAI หาวิธีเพิ่มทุนระดับหลายพันล้านดอลลาร์ต่อปีให้ได้ตามที่หวังไว้ ส่วนเขาจะไปพัฒนา AI ที่ Tesla ซึ่งเป็นพื้นที่ซึ่งสามารถหาเงินทุนในระดับนี้ได้แน่นอน</p>\n<p>มีนาคม 2019 หลัง OpenAI <a href=\"https://www.blognone.com/node/108595\">ประกาศปรับโครงสร้าง</a>เพิ่มส่วน For-Profit เป็นบริษัทลูกของ Non-Profit Musk ส่งข้อความหา Sam Altman ซีอีโอ OpenAI บอกว่าเขารู้สึกไม่สบายใจที่เห็นข่าว OpenAI มีมูลค่ากิจการถึง 2 หมื่นล้านดอลลาร์ เพราะจริง ๆ เขาคือคนที่ให้เงินทุน OpenAI ตั้งแต่ระดับ Seeding จนถึงซีรีส์ A และเกือบทั้งใน B เขามองว่านี่เป็นเรื่องโกหกหลอกลวง อย่างไรก็ตาม OpenAI ยืนยันว่าได้ยื่นข้อเสนอให้ Musk ลงทุนในส่วน For-Profit มีหลายครั้ง แต่เขาปฏิเสธในทุกครั้งเช่นกัน</p>\n<p><img alt=\"No Description\" src=\"https://www.blognone.com/sites/default/files/externals/953dc863092565108a558149efaec950.png\" /></p>\n<p>2023 หรือ 4 ปีต่อมา Elon Musk <a href=\"https://www.blognone.com/node/134806\">ประกาศตั้ง xAI</a> บริษัทปัญญาประดิษฐ์ที่มาแข่งขันกับ OpenAI</p>\n<p>ที่มา: <a href=\"https://openai.com/index/elon-musk-wanted-an-openai-for-profit/\">OpenAI</a></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/elon-musk\">Elon Musk</a></div><div><a href=\"/topics/lawsuits\">Lawsuits</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f9e58ac8ab73004031917c1111f7e71aeda5bd64c3fafda623aff2868e477e17","category":"Thai"}
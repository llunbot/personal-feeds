{"title":"Databricks เปิด Dolly 2.0 ใช้พนักงานของตัวเองฝึกถามตอบ นำไปใช้งานเชิงการค้าได้ฟรี","link":"https://www.blognone.com/node/133468","date":1681796669000,"content":"<div><div><div><p>Databricks เปิดตัวโมเดลปัญญาประดิษฐ์ Dolly 2.0 ที่ใช้โมเดล EleutherAI ขนาด 12 พันล้านพารามิเตอร์เป็นฐาน พร้อมกับฝึกเพิ่มเติมด้วยชุดคำถามตอบจำนวน 15,000 คำถามเพื่อให้ทำงานคล้าย ChatGPT มากขึ้น</p>\n<p>ทาง Databricks ให้พนักงาน 5,000 คนช่วยกันสร้างคำถามและคำตอบออกมาเป็นชุดข้อมูล <code>databricks-dolly-15k</code> ที่ใช้สัญญาอนุญาตแบบ Creative Commons (BY-SA) ทำให้องค์กรอื่นๆ สามารถนำชุดข้อมูลนี้ไปพัฒนาต่อได้</p>\n<p>แนวทางการพัฒนาโมเดลปัญญาประดิษฐ์ที่ทำงานได้คล้าย ChatGPT มีหลายแนวทางในตอนนี้ โดยโครงการส่วนมากใช้โมเดลฐานเป็น LLaMA ของ Meta ซึ่งตัวโมเดลห้ามไม่ให้ใช้เชิงการค้า ขณะที่อีกหลายโครงการใช้ชุดคำถามตอบเพื่อฝึกด้วยชุดข้อมูล ShareGPT ที่นำคำถามคำตอบมาจาก ChatGPT แต่ข้อตกลงการใช้งานของ OpenAI นั้นห้ามนำข้อมูลที่ได้ไปฝึกปัญญาประดิษฐ์แข่งกับ OpenAI เอง การที่ Dolly 2.0 ใช้ทั้งโมเดลฐานที่เปิดกว้าง และชุดคำถามตอบที่สร้างเองจึงทำให้นำโมเดลที่ได้ไปใช้งานต่อได้อิสระ</p>\n<p>ที่มา - <a href=\"https://www.databricks.com/blog/2023/04/12/dolly-first-open-commercially-viable-instruction-tuned-llm\">Databricks</a></p>\n<p><img alt=\"No Description\" src=\"https://www.blognone.com/sites/default/files/externals/5419861740ab7f5fcd843762406be503.jpg\" /></p>\n</div></div></div><div><div>Topics: </div><div><div><a href=\"/topics/databricks\">Databricks</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8a829f8c76afafe8d894e4e0046a71d1c8329116c8199a5d5a8849ab2a64d62c","category":"Thai"}
{"title":"ผู้ก่อตั้ง Instagram ให้การต่อศาลบอก Mark Zuckerberg มองแพลตฟอร์มนี้เป็นภัยต่อการเติบโตของ Facebook","link":"https://www.blognone.com/node/145995","date":1745369386000,"content":"<div><div><div><p>นอกจากการ<a href=\"https://www.blognone.com/node/145983\">พิจารณามาตรการเยียวยา</a>คดีกูเกิลผูกขาด Search สัปดาห์นี้ยังมีการไต่สวนคดี Meta ผูกขาดธุรกิจโซเชียลเน็ตเวิร์ก ซึ่งเข้าสู่สัปดาห์ที่สองด้วย โดยเมื่อวานนี้ Kevin Systrom ผู้ร่วมก่อตั้ง Instagram ได้เข้าให้การต่อศาลด้วย</p>\n<p>Instagram เป็นหนึ่งในหัวข้อหลักของการพิจารณาว่า Meta มีพฤติกรรมผูกขาดโซเชียลเน็ตเวิร์กหรือไม่ โดย<a href=\"https://www.blognone.com/node/120043\">คณะกรรมการการค้าของสหรัฐ หรือ FTC</a> ฝ่ายโจทก์ได้<a href=\"https://www.blognone.com/node/145952\">แสดงข้อมูล</a>ว่า Facebook ซื้อ Instagram เพื่อต้องการหยุดการเติบโตของแพลตฟอร์ม ที่อาจขึ้นมาแซง Facebook ได้</p>\n<p>Systrom ให้การต่อศาลว่า Mark Zuckerberg ตัดสินใจซื้อ Instagram เพราะเขาเชื่อว่า Instagram คือคู่แข่งที่เป็นอุปสรรคต่อการเติบโตของ Facebook ซึ่งถือเป็นการแสดงความคิดเห็นเรื่องนี้ต่อสาธารณะครั้งแรกของ Systrom โดยเขาลาออกจาก Instagram พร้อมกับ Mike Krieger ผู้ร่วมก่อตั้งอีกคน<a href=\"https://www.blognone.com/node/105470\">ในปี 2018</a> (Facebook <a href=\"https://www.blognone.com/node/37433\">ซื้อ Instagram ปี 2012</a>)</p>\n<p>เขาบอกว่าสาเหตุที่ตัดสินใจลาออกจาก Meta/Instagram เนื่องจาก Zuckerberg ไม่ให้ความสำคัญกับแพลตฟอร์มนี้ Instagram มีผู้ใช้งานตอนนั้นถึง 1 พันล้านบัญชี คิดเป็น 40% ของผู้ใช้ Facebook แต่บริษัทมีพนักงานแค่ 1,000 คนเท่านั้น ขณะที่ Facebook มี 35,000 คน Instagram เป็นทีมที่เติบโตเร็วที่สุด มีรายได้เติบโตสูง และสามารถใหญ่กว่านี้ได้มาก</p>\n<p>เมื่อทนายของ FTC ถามความเห็นว่าแล้วทำไม Zuckerberg จึงไม่เพิ่มการลงทุนทั้งที่ทิศทางต่าง ๆ ก็ดูดี Systrom คิดว่าเป็นเรื่องทัศนคติส่วนตัวของ Mark Zuckerberg ที่กลัว Instagram จะใหญ่กว่า Facebook ที่เขาเป็นผู้สร้างขึ้นมา ซึ่ง Zuckerberg มักเปรียบเทียบสองแพลตฟอร์มนี้อยู่ตลอด</p>\n<p>ขณะที่ทนายของ Meta ให้ข้อมูลว่า Instagram พึ่งพาทรัพยากรหลายอย่างจาก Facebook หลังรวมกิจการ เช่น ฝ่ายขาย ทำให้ Instagram มีรายได้เติบโตมากกว่าตอนเป็นบริษัทอิสระ ซึ่ง Systrom ก็ยอมรับในประเด็นนี้</p>\n<p>สุดท้าย Systrom บอกว่าในการเจรจาซื้อ-ขาย Instagram กับ Mark Zuckerberg เขาเคยยื่นข้อเสนอขาย Instagram ถึง 4 พันล้านดอลลาร์ ซึ่งถือเป็นข้อเสนอที่สูงมากตอนนั้น (สุดท้ายจบที่ 1 พันล้านดอลลาร์)</p>\n<p>ที่มา: <a href=\"https://www.nytimes.com/2025/04/22/technology/meta-trial-instagram-kevin-systrom.html\">The New York Times</a></p>\n<p><img src=\"https://www.blognone.com/sites/default/files/externals/ad693e1e9c328152062f82bbe0c0fd2e.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/instagram\">Instagram</a></div><div><a href=\"/topics/facebook\">Facebook</a></div><div><a href=\"/topics/meta\">Meta</a></div><div><a href=\"/topics/lawsuits\">Lawsuits</a></div><div><a href=\"/topics/antitrust\">Antitrust</a></div><div><a href=\"/topics/kevin-systrom\">Kevin Systrom</a></div><div><a href=\"/topics/mark-zuckerberg\">Mark Zuckerberg</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ce477dc6e00fd6eb4fe5c71a668a5b03a4356bcced7353170676b5f567e1bda5","category":"Thai"}
{"title":"BBC คัดค้านป้าย Government funded media บัญชีตัวเองใน Twitter","link":"https://www.blognone.com/node/133364","date":1681110782000,"content":"<div><div><div><p>ก่อนหน้านี้ Twitter ได้มีการเพิ่มป้ายกำกับในหน้าโปรไฟล์เพื่อบ่งบอกจุดประสงค์ของบัญชีเช่น State-affiliated media (สื่อที่กำกับดูแลโดยรัฐบาล), Government accounts (หน่วยงานของรัฐบาล), US election candidates (ผู้สมัครเลือกตั้งของสหรัฐ) แต่ล่าสุดที่ผ่านมา BBC ได้ออกมาบอกว่า Twitter ได้มีการเพิ่มป้ายกำกับ Government funded media (สื่อที่ได้รับทุนจากในเครือรัฐบาล) ในหน้าบัญชี @BBC ที่มีผู้ติดตาม 2.2 ล้านคน เป็นบัญชีที่ทำหน้าที่เผยแพร่ข่าวสารที่เกี่ยวกับรายการทีวีที่สร้างขึ้นโดย BBC ไม่ว่าจะเป็นพอดแคสต์หรือเนื้อหาอื่นๆ โดยที่บัญชีหลักสำหรับการอัปเดทข่าวสารโดยตรงยังไม่มีการเพิ่มป้ายกำกับใดๆ</p>\n<p>จากแถลงการณ์ระบุว่าสำนักข่าว BBC เป็นอิสระต่อรัฐบาลมาตลอด ได้รับเงินสนับสนุนจากประชาชนในอังกฤษจากการออก license free (ค่าธรรมเนียมใบอนุญาต) เท่านั้น</p>\n<p>ค่าธรรมเนียมใบอนุญาตเพิ่มขึ้น 3.8 พันล้านปอนด์ ในปี 2565 สำหรับ BBC คิดเป็นรายได้ 71% ของรายได้รวม BBC ที่ 5.3 พันล้านปอนด์ ส่วนที่เหลือมาจากกิจกรรมเชิงพาณิชย์และกิจกรรมอื่นๆ เช่น เงินสนับสนุน ค่าลิขสิทธิ์ เป็นต้น นอกจากนี้ BBC ยังได้รับเงินมากกว่า 90 ล้านปอนด์ต่อปีจากรัฐบาล แต่ใช้เพื่อสนับสนุน BBC World Service ให้บริการผู้ชมนอกสหราชอาณาจักรเป็นส่วนใหญ่เท่านั้น</p>\n<p>โดยป้ายที่ถูกกำกับว่าเป็น “Government funded media\" ใน Twitter ถูกอธิบายไว้ว่าเป็นสื่อที่มีรัฐบาลควบคุมเนื้อหาผ่านการสนับสนุนเงินจากรัฐบาล และมีผลต่อการเมืองทั้งทางตรงและทางอ้อมหรือมีการควบคุมและกระจายการผลิตจากผ่านรัฐบาล” นอกจาก BBC ยังมีสำนักข่าว NPR ที่ถูกระบุป้ายในบัญชี Twitter ว่าเป็น “Government funded media\" ด้วยเช่นกัน ซึ่งทาง NPR ได้แจ้งว่าจะหยุดอัปเดตในบัญชี Twitter ถ้าไม่ได้รับการแก้ไข</p>\n<p>สื่อสังคมออนไลน์หลักๆ มักมีป้ายกำกับระบุว่าบัญชีใดบ้างที่มีความเกี่ยวข้องกับรัฐบาลชาติต่างๆ เช่น <a href=\"https://twitter.com/CGTNOfficial\">CGTNOfficial</a> หรือสำนักข่าว CGTN ของจีนก็มีป้ายกำกับบนทวิตเตอร์ว่าเป็น “China state-affiliated media” ขณะที่ YouTube เองก็มีป้ายกำกับคล้ายกัน เช่น ช่อง DW ของเยอรมนี ก็มีข้อความกำกับว่าเป็นสื่อสาธารณะของเยอรมนี (DW is German public broadcast service.) เช่นเดียวกับ BBC บน YouTube ก็มีข้อความกำกับว่าเป็นสื่อสาธารณะเช่นกัน ไม่ได้ระบุว่าเป็นสื่อของรัฐบาล</p>\n<p>ยังไม่ทราบถึงเหตุผลที่ทาง Twitter ติดป้ายกำกับหน้าโปรไฟล์ @BBC เป็น “Government funded media” ได้อย่างไรและมาจากที่ไหน เพราะการทำเช่นนี้ทำให้สำนักข่าวดังกล่าวถูกเข้าใจผิดว่าเนื้อหาข่าวที่ทาง BBC เผยแพร่ออกมากำหนดโดยรัฐบาลอังกฤษ ตอนนี้ยังอยู่ในช่วงติดต่อดำเนินการกับ Twitter เพื่อแก้ไขป้ายกำกับดังกล่าว</p>\n<p>ที่มา:<a href=\"https://www.bbc.com/news/entertainment-arts-65226481?at_medium=RSS&amp;at_campaign=KARANGA\">BBC</a><br />\n<img alt=\"No Description\" src=\"https://www.blognone.com/sites/default/files/externals/d64cb05af7094a13f8313d1ea689a199.png\" /></p>\n</div></div></div><div><div>Topics: </div><div><div><a href=\"/topics/twitter\">Twitter</a></div><div><a href=\"/topics/bbc\">BBC</a></div></div></div>","author":"Chomsu","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b2554ad0f91d56021a576ceb585bee5116130c6b33765fa7c6af956906bbfc52","category":"Thai"}
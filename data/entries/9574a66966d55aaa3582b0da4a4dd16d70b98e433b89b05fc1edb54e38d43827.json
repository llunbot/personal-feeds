{"title":"เหมาทั้งชาร์ท Nintendo Switch ครอง 30 อันดับเกมขายดีญี่ปุ่น ทำได้ครั้งสุดท้ายปี 1988","link":"https://www.blognone.com/node/124247","date":1629102378000,"content":"<div><div><div><p>Famitsu นิตยสารเกมชื่อดังของญี่ปุ่น <a href=\"https://www.famitsu.com/ranking/game-sales/\">เปิดผลสำรวจเกมขายดี 30 อันดับ</a> ประจำสัปดาห์วันที่ 2-8 สิงหาคม พบว่าทั้ง 30 เกมเป็นเกมของเครื่อง Nintendo Switch ทั้งหมด</p>\n<p>แม้ Nintendo จะเคยครองชาร์ต 30 อันดับนี้หลายครั้งในยุค 90 แต่มักเป็นเกมจากเครื่องเกมหลายรุ่นของบริษัท เช่น Famicom, Super Famicom และ Gameboy ปนกันไป ครั้งนี้ถือเป็นอีกครั้งในรอบ 30 ปีที่เกมจากเครื่องเกมรุ่นเดียวของ Nintendo เหมาทุกตำแหน่ง หลัง Famicom เคยทำได้ในปี 1988</p>\n<p>เกมขายดีอันดับ 1 คือ Minecraft ที่ยังเป็นที่นิยมไม่เสื่อมคลายในญี่ปุ่น The Legend of Zelda: Skyward Sword HD <a href=\"https://www.nintendolife.com/news/2021/08/zelda_skyward_sword_hd_was_julys_best-selling_game_in_the_us_even_discounting_digital_sales\">ที่เป็นเกมขายดีที่สุดในสหรัฐฯ ช่วงเดือนกรกฎาคม</a>ตามมาเป็นอันดับสอง ส่วนอันดับสามเป็นเกมชินจังผจญภัย (Crayon Shin-chan: Ora to Hakase no Natsuyasumi - Owaranai Nanokakan no Tabi)</p>\n<p><img src=\"https://www.blognone.com/sites/default/files/externals/3ce276f7b390d2cfdeb695cf562d5e91.jpg\" /></p>\n<p>ยอดขายเกม Nintendo Switch ที่ยังร้อนแรงในช่วงนี้ อาจได้อานิสงค์จากที่บางเขตในญี่ปุ่นเริ่มกลับมาเจอการระบาดของไวรัสโควิดสายพันธุ์เดลต้า ทำให้มีการล็อกดาวน์บางส่วน และผู้คนเริ่มใช้เวลาอยู่บ้านมากขึ้นอีกครั้ง</p>\n<p>นอกจากนี้ ยอดขายเกมที่ยังดีอยู่ ก็อาจเป็นอีกสาเหตุที่ทำให้ Nintendo ยังไม่เห็นความจำเป็นที่จะต้องออก Switch รุ่นอัพเกรดฮาร์ดแวร์มากนัก นอกเหนือไปจากรุ่นอัพเกรดแบตเตอรี่, Switch Lite และ <a href=\"https://www.blognone.com/node/123598\">Switch OLED</a> แม้เครื่องเกมเจ็นนี้ของ Nintendo จะมีอายุราว 4 ปีแล้วก็ตาม</p>\n<p>ที่มา - <a href=\"https://www.famitsu.com/ranking/game-sales/\">Famitsu</a> via <a href=\"https://www.engadget.com/nintendo-switch-sweeps-japan-game-sales-chart-215610557.html\">Engadget</a></p>\n</div></div></div><div><div>Topics: </div><div><div><a href=\"/topics/nintendo\">Nintendo</a></div><div><a href=\"/topics/nintendo-switch\">Nintendo Switch</a></div><div><a href=\"/topics/games\">Games</a></div><div><a href=\"/topics/japan\">Japan</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9574a66966d55aaa3582b0da4a4dd16d70b98e433b89b05fc1edb54e38d43827","category":"Thai"}
{"title":"อีเมลภายในไมโครซอฟท์ เผย CTO เสนอลงทุนใน OpenAI เพราะกลัววิ่งไล่ตามกูเกิลไม่ทัน","link":"https://www.blognone.com/node/139538","date":1714644919000,"content":"<div><div><div><p><a href=\"https://www.blognone.com/node/119134\">กระทรวงยุติธรรมสหรัฐ (DoJ) ยื่นฟ้องกูเกิลในคดีผูกขาด search มาตั้งแต่ปี 2020</a> เวลาผ่านมา 3 ปีกว่า กระบวนการยังอยู่ในชั้นศาล โดยทั้งสองฝ่ายจะแถลงปิดคดีกันภายในเดือนนี้ (พฤษภาคม 2024)</p>\n<p>ในการไต่สวนชั้นศาล DoJ ได้เรียกพยานและเอกสารจากคู่แข่งของกูเกิลมาหลายราย หนึ่งในนั้นคือไมโครซอฟท์ และล่าสุดมีอีเมลภายในของไมโครซอฟท์ถูกนำมาใช้อ้างอิงในคดี ทำให้เรามีโอกาสเห็นเบื้องหลังว่าไมโครซอฟท์คิดอย่างไร ถึงไปลงทุนใน OpenAI</p>\n<p>อีเมลชุดนี้เขียนขึ้นโดย Kevin Scott ซีทีโอของไมโครซอฟท์ ส่งหา Satya Nadella และ Bill Gates ในเดือนมิถุนายน 2019 มีหัวข้อว่า \"Thoughts on OpenAI\"</p>\n<p><img alt=\"No Description\" src=\"https://www.blognone.com/sites/default/files/externals/201752a1a96b5af0d35cc7851ac35934.jpg\" /></p>\n<p><em>Kevin Scott ภาพจาก Microsoft</em></p>\n<p>Scott แสดงความเห็นว่า ทั้ง OpenAI และกูเกิล (Google Brain และ DeepMind ที่ตอนนั้นยังแยกกัน) คิดใหญ่กว่ามากในเรื่อง AI ซึ่งดูได้จากการออกแบบศูนย์ข้อมูล โครงสร้างพื้นฐาน เครือข่าย ซอฟต์แวร์ คอมไพเลอร์ ไปถึงระดับชิป ซึ่งเขากังวลมากๆ ว่าศักยภาพของไมโครซอฟท์ไม่สามารถไล่ตามทั้งสองบริษัทได้ทัน</p>\n<p>Scott ยกตัวอย่าง <a href=\"https://www.blognone.com/node/113792\">โมเดลภาษา BERT ของกูเกิล (ในตอนนั้น)</a> ว่าไมโครซอฟท์ไม่สามารถทำแบบเดียวกันได้ง่ายนัก แม้มีเทมเพลตของโมเดลก็ตาม แต่ไมโครซอฟท์ต้องใช้เวลาถึง 6 เดือน กว่าจะพร้อมเทรนโมเดลแบบเดียวกัน เพราะโครงสร้างพื้นฐานของไมโครซอฟท์ไม่ได้เตรียมไว้ดีพอ การที่กูเกิลมีโมเดลแบบ BERT นำหน้าไมโครซอฟท์ 6-12 เดือน ยิ่งทำให้ Google Search มีผลลัพธ์คุณภาพมากขึ้นจากการนำ BERT ไปใช้งาน และ Scott ยังชมฟีเจอร์ autocomplete ของ Gmail ที่ใช้ BERT อยู่เบื้องหลัง ว่าทำงานได้ดีจนน่ากลัว (scarily good)</p>\n<p>เนื้อหาส่วนที่เหลือของอีเมลถูกตัดออกไปเพราะเป็นความลับของบริษัท แต่ Satya Nadella ได้ส่งอีเมลนี้ต่อให้ Amy Hood ซีเอฟโอของไมโครซอฟท์ และบอกว่า \"why I want us to do this\" ซึ่งน่าจะหมายถึงการชักจูงให้ Hood ยอม<a href=\"https://www.blognone.com/node/110967\">จ่ายเงิน 1 พันล้านดอลลาร์ ลงทุนใน OpenAI</a> ในเดือนถัดมา (กรกฎาคม 2019)</p>\n<p>ที่มา - <a href=\"https://www.businessinsider.com/satya-nadella-bill-gates-microsoft-concern-google-rivals-ai-emails-2024-5\">Business Insider</a>, <a href=\"https://www.theverge.com/2024/5/1/24146302/microsoft-openai-investment-google-worries-internal-emails\">The Verge</a></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/openai\">OpenAI</a></div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/antitrust\">Antitrust</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"51db8e8c52c540f76182a7a8591abbb267d61f23728ba9b69ffe06c02c5fa48d","category":"Thai"}
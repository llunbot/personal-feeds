{"title":"Prisma เปิดบริการคลาวด์ PostgreSQL นับตามปริมาณคิวรีและข้อมูลที่เก็บเท่านั้น","link":"https://www.blognone.com/node/142928","date":1730688049000,"content":"<div><div><div><p>Prisma บริษัทสร้างเครื่องมือ PostgreSQL ที่มีตัวสำคัญคือ Prisma ORM ประกาศเปิดบริการคลาวด์ PostgreSQL ของตัวเองในชื่อ Prisma Postgres ที่มีฟีเจอร์สำคัญคือคิดราคาตามจำนวนครั้งที่คิวรี และปริมาณข้อมูลที่เก็บอยู่บนดิสก์เท่านั้น แถมระยะเวลารอคิวรีหากเป็นงานที่การใช้งานต่ำๆ ยังคงทำงานได้เร็วไม่ต้องรอ cold start</p>\n<p>แนวทางการให้บริการ PostgreSQL แบบ serverless ที่คิดตามการใช้งานจริงนั้นมีมาก่อนหน้านี้แล้ว แต่มักเป็นการปิดเซิร์ฟเวอร์อัตโนมัติเมื่อการใช้งานน้อยเกินไป เช่น AWS เคยให้บริการรูปแบบนี้ใน Aurora Serverless ตั้งแต่ปี 2018 แต่ก็เตรียมย้ายไปเวอร์ชั่น 2 ภายในสิ้นปีนี้ โดยตัดฟีเจอร์ scale to zero ปิดเครื่องทั้งหมดทิ้งหลังจากการใช้น้อยๆ ทำให้ผู้ใช้ต้องเสียค่าใช้จ่ายตามเวลาอยู่ดี ส่วนบริการเจ้าอื่นๆ นั้นมักจะมีระยะเวลา cold start อย่างน้อย 1 วินาที ซึ่งนานกว่าการคิวรีปกติที่การคิวรีง่ายๆ ใช้เวลาไม่กี่มิลลิวินาทีเท่านั้น</p>\n<p>แนวทางของ Prisma ไปใช้ virtual machine ของบริษัท Unikraft ที่พัฒนาต่อมาจาก <a href=\"https://www.blognone.com/node/106687\">Firecracker ของ AWS</a> เป็น virtual machine ขนาดเล็กบูตได้เร็วมาก และยังมีฟีเจอร์การ snapshot หน่วยความจำทำให้การเปิดแอปพลิเคชั่นกลับขึ้นมานั้นเร็วระดับมิลลิวินาที นอกจากนี้ Unikraft ยังมีเทคโนโลยี Unikernel รวมเอาเคอร์เนล, ไบบรารี, และแอปพลิเคชั่นเข้าเป็นอิมเมจเดียวขนาดเล็ก โดยรวมแล้วอิมเมจมีขนาด 61MB เท่านั้น</p>\n<p>ตอนนี้ Prisma Postgres เปิดให้ใช้งานแล้ว มีแพ็กเกจฟรีให้สตอเรจ 1GB, คิวรีฟรี 60,000 ครั้งต่อเดือนไม่คิดค่าส่งข้อมูลหากคิวรีไม่เกิน 1KiB หากเกินคิดค่าส่งข้อมูล 0.09 ดอลลาร์ต่อ GiB</p>\n<p>ที่มา - <a href=\"https://www.prisma.io/blog/announcing-prisma-postgres-early-access\">Prima</a></p>\n<p><img alt=\"No Description\" src=\"https://www.blognone.com/sites/default/files/externals/e86fa77727f3a4ec372fe9ee517cc8e6.png\" /></p>\n</div></div></div><div><div>Topics: </div><div><div><a href=\"/topics/prisma\">Prisma</a></div><div><a href=\"/topics/postgresql\">PostgreSQL</a></div><div><a href=\"/topics/database\">Database</a></div><div><a href=\"/topics/cloud\">Cloud</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"803321bc696c34ce7e1afaf23ede1f62529ba07840853179e52428490360bddd","category":"Thai"}
{"title":"ก.ยุติธรรมสหรัฐ ขวางดีล HPE เสนอซื้อ Juniper บอกลดการแข่งขันในตลาด WLAN","link":"https://www.blognone.com/node/144443","date":1738315471000,"content":"<div><div><div><p>กระทรวงยุติธรรมสหรัฐ (Department of Justice) ยื่นคำร้องต่อศาล คัดค้าน<a href=\"https://www.blognone.com/node/137576\">ดีล Hewlett Packard Enterprise ซื้อบริษัทอุปกรณ์เครือข่ายไร้สาย Juniper ในราคา 1.4 หมื่นล้านดอลลาร์</a></p>\n<p>กระทรวงยุติธรรมให้เหตุผลว่า HPE และ Juniper เป็นเบอร์ 2 และ 3 ในตลาดอุปกรณ์เครือข่ายไร้สาย (WLAN) ในสหรัฐ การควบรวมกันจะทำให้เหลือผู้เล่นรายใหญ่ 2 รายที่มีส่วนแบ่งตลาดรวมกัน 70% การแข่งขันในตลาดที่มีการแข่งขันน้อยอยู่แล้วยิ่งลดลง และจะทำให้ธุรกิจขนาดเล็กต้องจ่ายค่าอุปกรณ์เหล่านี้แพงขึ้น</p>\n<p>ในคำฟ้องของกระทรวงยุติธรรม ระบุว่า Juniper เติบโตอย่างรวดเร็วจนขึ้นมาเป็น Top 3 ของบริษัทอุปกรณ์ WLAN สำหรับลูกค้าองค์กร และสร้างแรงกดดันให้ HPE ต้องปรับตัวสร้างนวัตกรรม ลดราคาสินค้าสู้ จากเอกสารภายในของ HPE เองก็มองว่า Juniper เป็นคู่แข่งและสั่งให้ฝ่ายเซลส์ของบริษัทเอาชนะ Juniper ตอนเสนอราคาให้จงได้ และสุดท้าย HPE ต้องแก้ปัญหานี้ด้วยการซื้อ Juniper เพื่อตัดคู่แข่ง</p>\n<p>HPE และ Juniper แสดงความไม่เห็นด้วยกับจุดยืนของกระทรวงยุติธรรมสหรัฐ โดยยกว่าดีลนี้ได้รับการอนุมัติแล้วในหลายประเทศ เช่น ในยุโรป และ <a href=\"https://www.blognone.com/node/141296\">CMA ของอังกฤษ</a></p>\n<p>ที่มา - <a href=\"https://www.justice.gov/opa/pr/justice-department-sues-block-hewlett-packard-enterprises-proposed-14-billion-acquisition\">Department of Justice</a>, <a href=\"https://newsroom.juniper.net/news/news-details/2025/Hewlett-Packard-Enterprise-and-Juniper-Networks-Strongly-Oppose-Department-of-Justices-Decision-to-File-Suit-to-Block-Acquisition/default.aspx\">Juniper</a></p>\n<p><img src=\"https://www.blognone.com/sites/default/files/externals/300e5403d3c76e92c6539bf4d002cf38.jpg\" alt=\"\" /></p>\n<blockquote><p>We and <a href=\"https://twitter.com/HPE?ref_src=twsrc%5Etfw\">@HPE</a> will vigorously defend HPE’s proposed acquisition of Juniper Networks, which will provide customers with greater innovation &amp; choice, positively change the dynamics in the networking market by enhancing competition, and strengthen the backbone of U.S. networking…</p>\n<p>— Juniper Networks (@JuniperNetworks) <a href=\"https://twitter.com/JuniperNetworks/status/1885087908023198117?ref_src=twsrc%5Etfw\">January 30, 2025</a></p></blockquote>\n</div></div></div><div><div>Topics: </div><div><div><a href=\"/topics/juniper\">Juniper</a></div><div><a href=\"/topics/hpe\">HPE</a></div><div><a href=\"/topics/acquisition\">Acquisition</a></div><div><a href=\"/topics/antitrust\">Antitrust</a></div><div><a href=\"/topics/doj\">DoJ</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"997b4088e88dac5d3113c60041a5b11bc1ced26ff0949c78e86ad42bf550521e","category":"Thai"}
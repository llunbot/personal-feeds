{"title":"Blognone มีอายุครบ 20 ปีแล้วครับ","link":"https://www.blognone.com/node/142266","date":1727512588000,"content":"<div><div><div><p>Blognone มีอายุครบ 20 ปีแล้วครับ <a href=\"https://www.blognone.com/node/1\">โพสต์แรกของเราลงวันที่ 27 สิงหาคม 2004</a> มาถึงวันนี้มีอายุเกิน 20 ปีไปเรียบร้อยแล้ว (หลายคนอาจสงสัยว่าทำไมเพิ่งมาโพสต์ครบรอบวันนี้ เหตุผลง่ายๆ คือลืมครับ)</p>\n<p>ถ้ามองย้อนกลับไป ตัวเลข 20 ปีถือเป็นระยะเวลาที่ยาวนานอย่างเหลือเชื่อ (เราเกิดปีเดียวกับ <a href=\"https://www.blognone.com/node/138034\">Facebook ที่อายุครบ 20 ปีเมื่อเดือนกุมภาพันธ์</a>) ในฐานะผู้ก่อตั้งเองก็ไม่นึกไม่ฝันเหมือนกันว่าจะเปิดเว็บมาได้นานขนาดนี้ เพราะความคิดในตอนแรกคือเปิดเอาสนุกๆ เท่านั้น</p>\n<p>เนื่องในโอกาสเว็บมีอายุครบ 20 ปี ผมต้องขอขอบคุณผู้มีส่วนเกี่ยวข้องทั้งหมด 3 ฝ่ายที่ทำให้เราเดินทางมาได้ถึงวันนี้</p>\n<ul>\n<li>คุณ lew ผู้ร่วมก่อตั้ง รวมถึงทีมงานทุกคนทั้งในอดีตและปัจจุบัน</li>\n<li>บริษัทแม่ของเราคือ Wongnai Media ที่ตอนนี้กลายเป็น LINE MAN Wongnai ถึงแม้ธุรกิจกระจาย แตกแขนงออกไปมากขึ้น ก็ยังให้ความสำคัญกับธุรกิจสื่อออนไลน์อยู่เช่นเดิม</li>\n<li>สมาชิกทุกคน ไม่ว่าจะเป็นผู้อ่าน สมาชิกที่มีล็อกอิน contributor/writer รวมถึงผู้สนับสนุนอื่นๆ สปอนเซอร์ แบรนด์ต่างๆ</li>\n</ul>\n<p>ตลอดเวลา 20 ปีที่ผ่านมา เราเห็นวงการ tech เปลี่ยนแปลงไปอย่างมากมายมหาศาล จากที่เป็นอุตสาหกรรมเฉพาะทาง เราเป็นสื่อออนไลน์ที่จับตลาดเฉพาะผู้สนใจคอมพิวเตอร์ วงการ tech ก็ขยายมาสู่วงการอื่นๆ (ดังคำกล่าวที่ว่า software is eating the world) และกลายเป็นปัจจัยเปลี่ยนแปลงอุตสาหกรรมอื่นๆ อย่างมหาศาล ทุกวันนี้เราพูดได้เต็มปากแล้วว่า tech กลายเป็นอุตสาหกรรม mainstream และบริษัทยักษ์ใหญ่อันดับต้นๆ ของโลกก็ล้วนแต่เป็นบริษัท tech</p>\n<p>ฝั่งของธุรกิจสื่อออนไลน์เอง ถึงแม้เกิดมาทีหลังแล้วเข้ามา disrupt วงการสื่อดั้งเดิม กลายเป็นสื่อกระแสหลักไปแทน แต่ตัวมันเองก็เปลี่ยนแปลงอย่างรวดเร็วตลอดเวลา เราเห็นการเปลี่ยนผ่านจากยุคเว็บ สู่ social สู่ mobile สู่วิดีโอ ทุกวันนี้เราพูดถึง creator economy ยุคสมัยที่ทุกคนเป็นผู้สร้างคอนเทนต์เองได้ ปัญหาเปลี่ยนจากคอนเทนต์ไม่พอ มาสู่ยุคคอนเทนต์ล้นโลก คนดูขาดแคลน อัลกอริทึมของแพลตฟอร์มยิ่งทรงพลังไปแทน อนาคตของสื่อในฐานะธุรกิจก็อาจไม่ได้สดใสดังเช่นยุคก่อน</p>\n<p>แต่ไม่ว่าโลกเปลี่ยนแปลงไปแค่ไหน หรือรูปแบบการนำเสนอเปลี่ยนไปอย่างไร ภารกิจของ Blognone ยังคงเหมือนเดิมเสมอมา นั่นคือการอธิบายความเป็นไปของโลกที่ขับเคลื่อนด้วยเทคโนโลยี ด้วยหลักการทางเทคนิคที่ถูกต้องและลงลึกที่สุดเท่าที่เป็นไปได้</p>\n<p>ขอบคุณที่อยู่กันมา 20 ปี และเดินหน้าสู่ปีที่ 21 ต่อไปครับ</p>\n<p><img alt=\"No Description\" src=\"https://www.blognone.com/sites/default/files/externals/736782aaf4116f26c3f806f10c244016.jpeg\" /></p>\n</div></div></div><div><div>Topics: </div><div><div><a href=\"/topics/blognone\">Blognone</a></div><div><a href=\"/topics/announcement\">Announcement</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"eccbab284ff66f5555f4402769bcadbaacaf9e1322ef6c27b5658a15af7dad4e","category":"Thai"}
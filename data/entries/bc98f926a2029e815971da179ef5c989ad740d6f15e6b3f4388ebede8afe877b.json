{"title":"บัญชี npm ของไลบรารี coa ถูกแฮก ทำแอป React/Vue build ไม่ผ่านทั่วโลก คนร้ายวางมัลแวร์ขโมยรหัสผ่านในเครื่องเหยื่อ","link":"https://www.blognone.com/node/125681","date":1636052475000,"content":"<div><div><div><p>ไลบรารี coa หรือ Command-Option-Argument เป็นไลบรารีสำหรับอ่านคำสั่ง command line ยอดนิยมบน npm ถูกแฮกและคนร้ายสามารถปล่อยเวอร์ชั่นมุ่งร้าย 2.0.3, 2.0.4, 2.1.1, 2.1.3, และ 3.1.3 ให้เหยื่อดาวน์โหลดผ่าน npm ได้สั้นๆ ไม่กี่ชั่วโมง</p>\n<p>อัตราการใช้งาน coa สูงมาก มียอดดาวน์โหลดเกือบ 9 ล้านครั้งต่อสัปดาห์ ช่วงเวลาไม่กี่ชั่วโมงก็อาจจะถูกดาวน์โหลดไปแล้วนับแสนครั้ง</p>\n<p>คนร้ายวางสคริปต์ preinstall ไว้ใน package.json แต่ในเวอร์ชั่น 2.0.3 คนร้ายกลับไม่ได้ใส่สคริปต์ที่อ้างถึงไว้ในแพ็กเกจทำให้กระบวนการ build ล้มเหลวจนกระทบนักพัฒนาจำนวนมาก โดยเฉพาะโครงการ React และ Vue ทั้งหมด ในเวอร์ชั่น 2.0.4 คนร้ายใส่สคริปต์วางมัลแวร์รูปแบบเดียวกับที่<a href=\"https://www.blognone.com/node/125433\">แพ็กเกจ ua-parser-js ถูกโจมตีเมื่อเดือนที่ผ่านมา</a> หากเหยื่อรันเวอร์ชั่นนี้ก็จะติดมัลแวร์แล้ว</p>\n<p>กรณีที่แย่ที่สุดสำหรับนักพัฒนาที่รันสคริปต์ไปแล้วคือมัลแวร์ติดตั้งสำเร็จ และดูดกุญแจและรหัสผ่านต่างๆ ออกจากเครื่องไปแล้ว หากใครถูกโจมตีจึงควรพิจารณาสร้างกุญแจต่างๆ เสียใหม่</p>\n<p>ที่มา - <a href=\"https://www.bleepingcomputer.com/news/security/popular-npm-library-coa-hijacked-breaking-react-pipelines-worldwide/\">Bleeping Computer</a></p>\n<p><img src=\"https://www.blognone.com/sites/default/files/externals/75516b98866541c3e2eecbdad1b337be.png\" /></p>\n</div></div></div><div><div>Topics: </div><div><div><a href=\"/topics/npm\">NPM</a></div><div><a href=\"/topics/javascript\">JavaScript</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bc98f926a2029e815971da179ef5c989ad740d6f15e6b3f4388ebede8afe877b","category":"Thai"}
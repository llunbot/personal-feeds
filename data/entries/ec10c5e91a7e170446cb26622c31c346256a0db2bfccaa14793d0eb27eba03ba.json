{"title":"AI, Geopolitics and Regulations","link":"https://markpeak.net/ai-geopolitics-and-regulations/","date":1739458492000,"content":"<p>สัปดาห์นี้มีงาน <a href=\"https://www.elysee.fr/en/sommet-pour-l-action-sur-l-ia\">AI Action Summit</a> ที่ปารีส โดยประธานาธิบดี Macron ของฝรั่งเศสเป็นเจ้าภาพจัดงาน เชิญผู้นำทั้งภาครัฐ-เอกชนทั่วโลกไปเข้าประชุมเรื่อง AI กันในพระราชวัง Grand Palais อันหรูหรา ดูแล้วขัดกันดีที่เราไปคุยเรื่องล้ำๆ อย่าง AI ในพระราชวังโบราณ 555</p>\n<p>ตอนแรกผมไม่ได้สนใจงานนี้มากนัก เพราะงาน AI Action Summit จัดมาเป็นครั้งที่ 3 แล้ว (ปีแล้ว 2024 จัดสองครั้งที่อังกฤษและเกาหลีใต้) หัวข้อส่วนใหญ่มักพูดเรื่องน่าเบื่อๆ อย่าง “เราต้อง regulate AI เพื่อไม่ให้กระทบ xyz” ที่พูดไปก็ไม่มีผลอะไรนักในทางปฏิบัติ</p>\n<p>แต่งานที่ปารีสรอบนี้กลับผิดคาด เพราะมันกลายเป็นสมรภูมิที่ชาติต่างๆ มาเกทับกันเรื่องการลงทุน AI แถมยังกลายเป็นสนามรบย่อมๆ ของสหรัฐอเมริกาและยุโรป พระราชวัง Grand Palais กลายเป็นจุดศูนย์กลางของทั้งเรื่องนโยบาย geopolitics และ AI ที่ซ้อนทับกันอย่างเต็มที่</p>\n<p><img loading=\"lazy\" src=\"https://markpeak.net/wp-content/uploads/2025/02/vance-1024x576.jpg\" alt=\"\" width=\"700\" height=\"394\" srcset=\"https://markpeak.net/wp-content/uploads/2025/02/vance-1024x576.jpg 1024w, https://markpeak.net/wp-content/uploads/2025/02/vance-300x169.jpg 300w, https://markpeak.net/wp-content/uploads/2025/02/vance-768x432.jpg 768w, https://markpeak.net/wp-content/uploads/2025/02/vance-700x393.jpg 700w, https://markpeak.net/wp-content/uploads/2025/02/vance.jpg 1272w\" /></p>\n<p>เล่าก่อนว่างานครั้งนี้ Macron เป็นเจ้าภาพ จึงเชิญผู้นำโลกคนอื่นๆ จากภูมิภาคอื่นมาด้วย ที่เด่นๆ เห็นหน้าชัดๆ คือ นายก Modi ของอินเดีย (ตัวแทน Global South), Justin Trudeau จากแคนาดา, Olaf Scholz แห่งเยอรมนี นอกจากนี้ยังมีผู้นำภาคเอกชนคนอื่นๆ เช่น Sundar Pichai ซีอีโอกูเกิล, Sam Altman แห่ง OpenAI มาด้วย</p>\n<p>ตัวละครสำคัญของงานนี้คือ JD Vance รองประธานาธิบดีสหรัฐ ที่ได้กล่าวสปีชในงาน ซึ่งเป็นสปีชที่ซัดยุโรปตรงๆ คาบ้านเขาเลย (เหมือน Real Madrid บุกมาโค่น Man City ถึงบ้านเมื่อวาน) แต่ถือเป็นสปีชที่ดีมากอันหนึ่งของ JD Vance เท่าที่ผมเคยฟังมา</p>\n<p></p>\n<p>สาระของ Vance พูดอยู่ 3 เรื่องหลักๆ</p>\n<p>1. มอง AI ในเชิงบวกว่าไม่ได้มาแย่งงาน การมี AI เป็นการเพิ่ม productivity และจะสร้างงานใหม่ๆ ให้มนุษย์ เขายกพลังของ AI เทียบกับเครื่องจักรไอน้ำหรือกระบวนการผลิตเหล็กกล้า (Bessemer steel) ที่เป็นจุดเริ่มต้นของการปฏิวัติอุตสาหกรรม</p>\n<p>2. รัฐบาลสหรัฐชุดนี้จะเดินหน้าสานต่อ “ความเป็นผู้นำ” ของสหรัฐอเมริกาในเรื่อง AI โดยอเมริกามีทุกชิ้นส่วนใน AI Stack แล้ว ทั้งชิป โมเดล และแอพพลิเคชัน คอมพิวเตอร์ที่สมรรถนะสูงสุด จะต้องถูกสร้างและผลิตในอเมริกา (หมายเหตุ: จิ๊กซอสุดท้ายของสมการนี้คือโรงงาน TSMC ที่แอริโซนา ซึ่งใกล้ความจริงแล้ว แต่จริงๆ มันเป็นผลงาน Biden นะ 555)</p>\n<p>Vance ยังโจมตีจีน (แบบไม่เอ่ยชื่อ) ว่าอเมริกาจะไม่ยอมให้ประเทศที่มีอุตสาหกรรมที่ถูก subsidized จนราคาถูกแล้วเข้ามาทำลายตลาด เช่น CCTV หรือ 5G เข้ามาบุกตลาด และจะปิดกั้นไม่ให้เข้าถึงเทคโนโลยี AI ของอเมริกา</p>\n<p>3. ซัด EU ตรงๆ ว่าการมีกฎควบคุม AI มากเกินไปจะปิดกั้นนวัตกรรม</p>\n<p>Vance บอกว่าถึงแม้อเมริกาเป็นผู้นำ AI แต่ก็อยากเชิญเพื่อนชาวยุโรปเข้าร่วมด้วย มองอนาคตของ AI ทางบวกไปด้วยกัน ไม่ใช่ปิดกั้น เพราะมีบริษัทอเมริกันหลายราย รายงานปัญหาว่าเจอกฎหมาย กฎระเบียบต่างๆ ของ EU พยายามเข้ามาควบคุมจนทำธุรกิจไม่ไหว ไม่ว่าจะเป็น GDPR, Digital Service Act, Digital Market Act (DSA/DMA)</p>\n<p>วิธีการพูดจบของ Vance เท่มาก เขาบอกว่ามาฝรั่งเศสรอบนี้ได้ไปดู “ดาบ” ของ Marquee de Lafayette บุคคลสำคัญของฝรั่งเศสที่ไปช่วยปลดแอกอเมริกา เขาบอกว่าดาบเป็นอาวุธ ถ้าตกอยู่ในมือคนไม่ดีก็เป็นอันตราย แต่ถ้าใช้งานดีๆ มันเป็นเครื่องมือช่วยประกาศอิสรภาพให้ทั้งฝรั่งเศสและอเมริกาในเวลาไล่เลี่ยกัน ดังนั้นเขามองว่าเราควรพิจารณาให้ดีว่าควรปฏิบัติกับ AI เช่นไร</p>\n<p></p>\n<p>หลังจากฟังสปีชของ Vance แล้ว ผมเลยต้องไปหาสปีชของ Ursula von der Leyen ประธานของ European Commission ผู้นำสูงสุดของยุโรป และ “เสด็จแม่แห่ง regulation” มาดูว่าเธอพูดอย่างไรบ้าง (<a href=\"https://ec.europa.eu/commission/presscorner/detail/en/speech_25_471\">transcript</a>)</p>\n<p>ช่วงหลังยุโรปโดนโจมตีหนักเรื่องการมีกฎเกณฑ์ กฎระเบียบมากเกินไป จนแข่งขันกับอเมริกาไม่ได้อย่างสิ้นเชิง ถูกทิ้งไปไกลมาก (ขนาด GDP ของอเมริกาใหญ่เกือบเป็น 2 เท่าของยุโรปแล้ว ทั้งที่ประมาณ 15 ปีที่แล้วขนาดพอๆ กัน) รายละเอียดเรื่องนี้อยู่ใน รายงานศึกษาของ Mario Draghi อดีตนายกอิตาลี ที่ทำให้ EU เมื่อปีที่แล้ว (<a href=\"https://commission.europa.eu/topics/eu-competitiveness/draghi-report_en\">Draghi Report</a>) ใครสนใจไปตามอ่านได้</p>\n<p>สปีชของ Ursula ค่อนข้างน่าผิดหวัง เธอปฏิเสธว่ายุโรปไม่ได้ตามหลังอเมริกาในเรื่อง AI ด้วยเหตุผล (ข้างๆ คูๆ นิดนึง) ว่าอุตสาหกรรม AI เพิ่งเริ่มต้น สงครามยังไม่จบอย่าเพิ่งนับว่าแพ้<br />\nเธอบอกว่ายุโรปจะหาเส้นทางพัฒนา AI ของตัวเองที่ไม่ใช่แบบทั้งสหรัฐและจีน โดยชูจุดเด่นเรื่องการวิจัย-วิทยาศาสตร์ (เช่น CERN) และการนำ AI เข้ามาใช้กับภาคอุตสาหกรรม ทำโรงงานอัจฉริยะ (ซึ่งก็ไม่รู้ว่าอุตสาหกรรมตายไปหมดแล้วรึยังตอนนั้น)</p>\n<p>Ursula ยอมรับ (นิดนึง) ว่า กฎระเบียบของยุโรปมีปัญหา ต้องทำให้ง่ายขึ้น (I know, we have to make it easier) แต่ก็ยืนยันว่าจะออก AI Act เพื่อเป็นกฎหมายด้านความปลอดภัย AI ฉบับใหญ่ครอบคลุมทั้งยุโรปเพื่อให้ง่าย ไม่ต้องไปแบ่งย่อยเป็นรายประเทศ</p>\n<p>คนอื่นมอง Ursula ยังไงไม่ทราบแต่ในไลฟ์ที่ผมนั่งดูนั้น มีตัดไปยังประธานาธิบดี Macron ที่พยายามผลักดันการลงทุนเรื่อง AI ในฝรั่งเศส นั่งกรอกตามองบน (มันมีซีนนี้จริงๆ นะ กล้องก็ช่างถ่ายได้พอดี) น่าจะสะท้อนอารมณ์ความรู้สึกของแกเป็นอย่างดี</p>\n<p><img loading=\"lazy\" src=\"https://markpeak.net/wp-content/uploads/2025/02/macron-1024x576.jpg\" alt=\"\" width=\"700\" height=\"394\" srcset=\"https://markpeak.net/wp-content/uploads/2025/02/macron-1024x576.jpg 1024w, https://markpeak.net/wp-content/uploads/2025/02/macron-300x169.jpg 300w, https://markpeak.net/wp-content/uploads/2025/02/macron-768x432.jpg 768w, https://markpeak.net/wp-content/uploads/2025/02/macron-700x394.jpg 700w, https://markpeak.net/wp-content/uploads/2025/02/macron.jpg 1263w\" /></p>\n<p>สิ่งที่น่าสนใจคือ หลังจากนั้น Vance กับ Ursula นัดคุยกันเองต่อในฐานะผู้นำชาติมหาอำนาจ มีการคุยกันหลายอย่างทั้งเรื่องยูเครน นโยบายภาษีของรัฐบาล Trump แต่ที่เซอร์ไพร์สคือ หลังจากสองผู้นำพบกัน คือ <a href=\"https://www.euractiv.com/section/tech/news/commission-withdraws-ai-liability-directive-after-vance-attack-on-regulation/\">EU ถอนร่างกฎหมายย่อย AI Liability Directive ที่กำหนดความรับผิดชอบให้บริษัทเอกชน ออกจากการพิจารณาไปก่อน</a></p>\n<p>Kevin Roose นักข่าวของ NYtimes ที่ไปนั่งฟังในงานด้วย ตั้ง<a href=\"https://www.nytimes.com/2025/02/10/technology/ai-summit-paris-technology.html\">ข้อสังเกตของความเคลื่อนไหวในงานสัมมนาครั้งนี้เอาไว้ได้ดี</a> คือ</p>\n<ul>\n<li>Europe is having regulation regrets.</li>\n<li>A.I. doomsayers are losing ground.</li>\n<li>DeepSeek has energized the also-rans.</li>\n</ul>\n<p>ผมคิดว่าด้วยปัจจัย 3 ข้อนี้ สงครามเกทับกันรอบแรกนี้ Vance จึงเป็นฝ่ายชนะ เพราะยุโรปก็กลัวจีน กลัว DeepSeek แต่ความสามารถตัวเองไม่พอ ต้องเลิกกฎระเบียบวุ่นวาย แล้วยอมเข้าพวกกับอเมริกา</p>\n<p><img loading=\"lazy\" src=\"https://markpeak.net/wp-content/uploads/2025/02/ursula-1024x575.jpg\" alt=\"\" width=\"700\" height=\"393\" srcset=\"https://markpeak.net/wp-content/uploads/2025/02/ursula-1024x575.jpg 1024w, https://markpeak.net/wp-content/uploads/2025/02/ursula-300x169.jpg 300w, https://markpeak.net/wp-content/uploads/2025/02/ursula-768x432.jpg 768w, https://markpeak.net/wp-content/uploads/2025/02/ursula-700x393.jpg 700w, https://markpeak.net/wp-content/uploads/2025/02/ursula.jpg 1251w\" /></p>\n<p>เกร็ดเล็กน้อยเรื่องตัวเลขที่เขาบลัฟกันพอสนุกๆ (อย่าเชื่อตัวเลขอะไรมากเพราะมันเป็นแค่ promise)</p>\n<ul>\n<li>Macron เปิดก่อนว่า ฝรั่งเศสได้เงินลงทุน AI จากภาครัฐ-เอกชนทั่วโลก รวม 1 แสนล้านยูโร</li>\n<li>Ursula ให้ตัวเลขว่าเงินลงทุนด้าน AI ของทั้ง EU รวม 2 แสนล้านยูโร</li>\n<li>Vance เกทับคนสุดท้ายด้วยบอกว่าเงินลงทุน AI ของอเมริกา 7 แสนล้านดอลลาร์ภายในปี 2028</li>\n</ul>The post <a href=\"https://markpeak.net/ai-geopolitics-and-regulations/\">AI, Geopolitics and Regulations</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"ec10c5e91a7e170446cb26622c31c346256a0db2bfccaa14793d0eb27eba03ba","category":"Thai"}
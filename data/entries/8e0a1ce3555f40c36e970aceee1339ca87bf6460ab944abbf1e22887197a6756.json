{"title":"เหตุผลที่ Windows 11 ไม่ซัพพอร์ตซีพียูรุ่นเก่า อาจเป็นเพราะฟีเจอร์ MBEC ของซีพียู","link":"https://www.blognone.com/node/124559","date":1630572444000,"content":"<div><div><div><p>เว็บไซต์ Ars Technica วิเคราะห์ว่า<a href=\"https://www.blognone.com/node/124466\">ข้อจำกัดด้านฮาร์ดแวร์ของ Windows 11 ที่จำกัดรุ่นซีพียูอย่างมาก</a> เหตุผลหลักจริงๆ น่าจะมาจากฟีเจอร์ชื่อ mode-based execution control (MBEC) ที่เราไม่รู้จักกันมากนัก ไม่ใช่เรื่อง <a href=\"https://www.blognone.com/node/123410\">TPM ที่ตกเป็นเป้าโจมตีสักเท่าไร</a></p>\n<p>ใน<a href=\"https://blogs.windows.com/windows-insider/2021/08/27/update-on-windows-11-minimum-system-requirements-and-the-pc-health-check-app/\">โพสต์อธิบายเหตุผลรอบล่าสุดของไมโครซอฟท์</a> ระบุปัจจัยด้านฮาร์ดแวร์ไว้ทั้งหมด 3 ข้อคือ</p>\n<ul>\n<li><strong>เสถียรภาพ (reliability)</strong> เป็นเรื่องไดรเวอร์แบบใหม่ที่เรียกว่า Declarative, Componentized, Hardware Support Apps (DCH)</li>\n<li><strong>ความปลอดภัย (security)</strong> แยกเป็น 3 ข้อย่อยคือ TPM, UEFI Secure Boot และฟีเจอร์กลุ่ม virtualization-based security (VBS)</li>\n<li><strong>ความเข้ากันได้ (compatibility)</strong> พูดรวมๆ ว่าฮาร์ดแวร์รุ่นเก่าที่ไม่อัพเดตไดรเวอร์แล้ว จะไม่รองรับฟีเจอร์ใหม่ๆ อย่าง VBS ด้วย</li>\n</ul>\n<p>ประเด็นที่หลายคนมองข้ามไปคือฟีเจอร์ความปลอดภัยกลุ่ม VBS ตัวหนึ่งที่ชื่อว่า <a href=\"https://docs.microsoft.com/en-us/windows/security/threat-protection/device-guard/enable-virtualization-based-protection-of-code-integrity\">hypervisor-protected code integrity (HVCI)</a> หรือที่ใน OS (Windows 10 ก็มีให้ใช้งาน แต่มักไม่เปิดเป็นดีฟอลต์) เรียกว่า memory integrity เป็นการตรวจสอบว่าโค้ดที่รันอยู่ในโพรเซสเป็นโค้ดของแท้ ไม่ได้ถูกดัดแปลงระหว่างทาง</p>\n<p><img src=\"https://www.blognone.com/sites/default/files/externals/2c71aa0eae11fa732e5acc9e7c96a3f1.png\" /></p>\n<p>ฟีเจอร์ HVCI สามารถทำงานบนคอมพิวเตอร์ทั่วไปได้ แต่จะส่งผลต่อประสิทธิภาพของเครื่อง ซีพียูรุ่นหลังๆ จึงเพิ่มฟีเจอร์ระดับฮาร์ดแวร์ชื่อ mode-based execution control (MBEC) มาเร่งให้ HVCI ทำงานเร็วขึ้น (<a href=\"https://www.intel.com/content/dam/www/central-libraries/us/en/documents/white-paper-intel-hardware-shield.pdf\">ตัวอย่างเอกสารของอินเทลที่กล่าวถึง MBEC</a>) ข้อมูลจากผู้ใช้บางรายระบุว่าการมี MBEC ทำให้ประสิทธิภาพของ HVCI สูงขึ้นถึง 40% เลยทีเดียว</p>\n<p>ซีพียูรุ่นใหม่ๆ ที่มี MBEC ได้แก่ ฝั่งอินเทลเป็น Kaby Lake (7th Gen) ขึ้นไป และฝั่ง AMD คือสถาปัตยกรรม Zen 2 ขึ้นไป ซึ่งใกล้เคียงกับรายชื่อซีพียูที่ Windows 11 รองรับมาก แม้อาจมีข้อยกเว้นบ้าง เช่น ไมโครซอฟท์ไม่รองรับ Core 7th Gen หลายรุ่นย่อย (ที่มี MBEC) แต่ดันรองรับ AMD Zen+ (ที่ไม่มี MBEC) ตรงนี้อาจเป็นเรื่องไดรเวอร์ DCH หรือปัจจัยอื่นๆ ที่ไมโครซอฟท์ยังไม่ออกมาอธิบายชัดเจนนัก และต้องหาคำตอบกันต่อไป</p>\n<p><img src=\"https://www.blognone.com/sites/default/files/externals/6520d7354fb82ab7de607f9f7ea6eb10.jpg\" /></p>\n<p>ที่มา - <a href=\"https://arstechnica.com/gadgets/2021/08/why-windows-11-has-such-strict-hardware-requirements-according-to-microsoft/\">Ars Technica</a></p>\n</div></div></div><div><div>Topics: </div><div><div><a href=\"/topics/windows-11\">Windows 11</a></div><div><a href=\"/topics/cpu\">CPU</a></div><div><a href=\"/topics/hardware\">Hardware</a></div><div><a href=\"/topics/operating-system\">Operating System</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8e0a1ce3555f40c36e970aceee1339ca87bf6460ab944abbf1e22887197a6756","category":"Thai"}
{"title":"รีวิว Xiaomi Pad 5 เล่นหนัก ทำงานสนุก กับแท็บเล็ต 11 นิ้ว จอ 120Hz ในราคาแค่หมื่นต้น","link":"https://www.blognone.com/node/125063","date":1633236600000,"content":"<div><div><div><p>ช่วงเรียนจากบ้าน หรือทำงานจากบ้านต่อเนื่องยาวๆ แบบนี้ หลายๆ คนอาจเบื่อกับการนั่งหลังขดหลังแข็ง จ่ออยู่หน้าจอคอมพิวเตอร์หรือโน้ตบุ๊กทั้งวัน จนอาจอยากเปลี่ยนบรรยากาศ ออกมานั่งเล่นบนโซฟา หรือนอกระเบียงบ้าง โดยที่ยังทำงานได้อยู่ รวมถึงผ่อนคลายช่วงหลังเลิกงาน กับหนังและซีรีส์ หรือเกมแบบเต็มตา</p>\n<p>Xiaomi Pad 5 เป็นอีกตัวเลือกที่ตอบโจทย์ทั้งหมดนี้ได้ โดยเป็นแท็บเล็ตแอนดรอยด์ขนาด 11 นิ้ว หน้าจอ IPS LCD ความละเอียด WQHD+ (2560 x 1600 พิกเซล) พร้อมรีเฟรชเรต 120Hz ลื่นไหล สบายตา ใช้งานกับ Xiaomi Smart Pen (ซื้อเพิ่ม) ตอบสนองได้ดีกว่าหน้าจอ 60Hz ทั่วไป</p>\n<p>กล้องหน้า 8MP และ กล้องหลัง 13MP ทำให้หายห่วงทั้งเรื่องประชุมงาน หรือถ่ายภาพเอกสารส่งอีเมล แบตเตอรี่ที่ให้มาถึง 8720 mAH พร้อมที่ชาร์จ 22.5W ในกล่อง ทำให้สามารถใช้งานได้ยาวๆ จนเหลือมาดูซีรีส์หรือหนังหลังทำงานได้แบบสบายๆ ทั้งหมดนี้ในราคาเริ่มต้น 10,990 บาท</p>\n<p><img src=\"https://www.blognone.com/sites/default/files/externals/c3439531eb201556149dffed158f2b4f.jpg\" /></p>\n<p><strong>สเปก Xiaomi Pad 5</strong></p>\n<ul>\n<li>หน้าจอ IPS LCD ขนาด 11 นิ้ว WQHD+ รีเฟรชเรต 120Hz, รองรับ HDR10, Dolby Vision</li>\n<li>ลำโพง 4 ตัว รองรับ Dolby Atmos</li>\n<li>ซีพียู Qualcomm Snapdragon 860</li>\n<li>แรม 6GB</li>\n<li>หน่วยความจำภายใน UFS 3.1 ความจุ 128GB, 256GB</li>\n<li>รองรับ Bluetooth 5, Wi-Fi 5GHz</li>\n<li>ไม่มีช่องใส่ microSD card ไม่มีช่องเสียบหูฟัง</li>\n<li>แบตเตอรี่ 8720 mAH พร้อมที่ชาร์จ 22.5W</li>\n<li>รัน Android 11 ครอบด้วย MIUI 12.5</li>\n</ul>\n<p><strong>สัมผัสแรก</strong></p>\n<p>ตัวเครื่องดีไซน์แบบขอบจอบาง ขอบเครื่องเหลี่ยม มุมมน ด้านหน้าเป็นกระจก ด้านหลังเป็นอะลูมิเนียม ตัวเครื่องมีน้ำหนักพอสมควร แต่ยังถือสองมือใช้งานได้แบบสบายๆ ปากกา Xiaomi Smart Pen มีแม่เหล็กดูดติดกับด้านข้างตัวเครื่องได้ ลำโพงอยู่ด้านบนและล่างข้างละสองตัว ไม่มีรูหูฟัง มีพอร์ต Smart Connector เพื่อใช้งานคู่กับคีย์บอร์ดของ Xiaomi ได้ (ซื้อแยกเช่นกัน)</p>\n<p><img src=\"https://www.blognone.com/sites/default/files/externals/e20b4a4e90a46bd10a12052e2ff65353.jpg\" /><img src=\"https://www.blognone.com/sites/default/files/externals/18195b79de6dbe6f8c85c53d418d54f9.jpg\" /><img src=\"https://www.blognone.com/sites/default/files/externals/8bf4a7639ec060c5fe38e5817953c26d.jpg\" /><img src=\"https://www.blognone.com/sites/default/files/externals/7e0683f0b8c12ff625d7106ac5d191f2.jpg\" /></p>\n<p><strong>การใช้งาน</strong></p>\n<p>หน้าจอ Xiaomi Pad 5 เป็นแบบ LCD แม้สีดำจะไม่ดำสนิทเท่า AMOLED หรือ OLED แต่เรื่องความละเอียด WQHD+ หรือรีเฟรชเรต 120Hz ให้มาคุ้มราคาหมื่นต้น ทำงานได้ทั้งวันไม่เมื่อยตาเพราะมีโหมด Low Blue Light ช่วยลดแสงสีน้ำเงินด้วย</p>\n<p>หากทำงานประจำวันจนเสร็จแล้ว ยังสามารถใช้ดู Netflix ต่อได้แบบ FullHD โดยรองรับ HDR แบบ Dolby Vision เพราะด้วยโคเด็ค Widevine L1 ได้ภาพคม สีสด เรนจ์สีกว้าง ระบบเสียงเป็นลำโพง 4 ตัวให้เสียงดัง มีรายละเอียดดี เสริมกับ Dolby Atmos ในหนังและซีรีส์บางเรื่องของ Netflix ยิ่งช่วยให้เสียงมีมิติชัดเจนขึ้น</p>\n<p><img src=\"https://www.blognone.com/sites/default/files/externals/1efe801523662e1fcf2c6b1499cdfcee.jpg\" /></p>\n<p>การเล่นเกม ผู้เขียนทดสอบด้วยเกม Asphalt 9 ประสิทธิภาพ Snapdragon 860 แม้ไม่ใช้ชิปเรือธง แต่ก็มาพร้อมจีพียู Adreno 640 ที่เล่นเกมทั่วไปได้แบบสบายๆ แม้อาจบังคับลำบากนิดหน่อย แต่ก็เป็นปกติของการเล่นเกมบนแท็บเล็ตไซส์นี้ และสามารถต่อจอยบลูทูธสำหรับแอนดรอยด์ได้ด้วย</p>\n<p>ส่วนการใช้งานทั่วไป เช่น เล่นเว็บไซต์ ดู YouTube ดู Netflix ทำงานบน Google Suite หรือวิดีโอคอล ก็ไม่มีกระตุกหรือหน่วงให้พบเลยตลอดการทดสอบใช้งาน การโอนย้ายไฟล์ เปิดแอป ทำได้รวดเร็วเพราะใช้หน่วยความจำภายในแบบ UFS 3.1</p>\n<p><img src=\"https://www.blognone.com/sites/default/files/externals/c0c56f2446ccfe082abcc1ff4fe086de.jpg\" /></p>\n<p>จุดที่ได้เปรียบแท็บเล็ตรุ่นอื่นในราคาหมื่นต้นอีกอย่างคือหน้าจอ 120Hz ที่ทำให้การอ่านบทความ เลื่อนหน้าเว็บ ตอบสนองลื่นไหลกว่าที่เคย เมื่อเชื่อมต่อกับ Xiaomi Smart Pen ผ่าน Bluetooth ก็สามารถวาดภาพในแอปเช่น Sketchbook ให้ความรู้สึกตอบสนองดีกว่าหน้าจอแบบ 60Hz ตัวปากกามาพร้อมแม่เหล็ก ชาร์จได้ในตัวเมื่อแปะติดด้านขวาของตัวเครื่องที่มีแถบชาร์จอยู่</p>\n<p><img src=\"https://www.blognone.com/sites/default/files/externals/e58793dabafe4690708af5acb4ccd631.jpg\" /></p>\n<p>หลายคนอาจสงสัยว่าหน้าจอเป็นแบบ 120Hz แบบไม่ Adaptive (แต่ปรับเป็น 60Hz ได้) แล้วแบตจะหมดไวหรือเปล่า ตรงจุดนี้หายห่วงได้ เพราะ Xiaomi ให้แบตมาขนาดใหญ่ถึง 8720 mAh และหลังผู้เขียนทดสอบ ถ่ายภาพ ดูยูทบ และ Netflix กับ Disney+ รวมถึงสแตนด์บายเครื่องไว้อีกหนึ่งวันเต็มๆ แบตเตอรี่ก็ยังเหลืออีกเพียบ ตามภาพด้านล่าง</p>\n<p><img src=\"https://www.blognone.com/sites/default/files/externals/1fcf68a1cf50defc97063ed97a73c8c7.jpg\" /></p>\n<p><strong>ตัวอย่างภาพถ่าย</strong></p>\n<p>Xiaomi Pad 5 มาพร้อมกล้องหน้าและกล้องหลังอย่างละหนึ่งตัว กล้องหลังความละเอียด 13 MP, f/2.0 กล้องหน้า 8 MP, f/2.0 คุณภาพภาพถ่ายเพียงพอจะใช้ถ่ายภาพทั่วไป ถ่ายภาพเอกสาร หรือใช้สำหรับวิดีโอคอลเพราะประชุมงานได้แบบสบายๆ</p>\n<p><img src=\"https://www.blognone.com/sites/default/files/externals/0c3d344204a3b8d8acee32bfd4c5cbc5.jpg\" /><em>ตัวอย่างภาพจากกล้องหลัง</em><br />\n<img src=\"https://www.blognone.com/sites/default/files/externals/fd9fd33e19f1b7cf4eaf955f92747552.jpg\" /><em>ตัวอย่างภาพจากกล้องหลัง</em><br />\n<img src=\"https://www.blognone.com/sites/default/files/externals/2c2672d058aa941f21e39e727f0a555a.jpg\" /><em>ตัวอย่างภาพจากกล้องหลัง</em><br />\n<img src=\"https://www.blognone.com/sites/default/files/externals/5770ffdc49b80e22d471e164b2b5d75b.jpg\" /><em>ตัวอย่างภาพจากกล้องหน้า</em></p>\n<p><strong>สรุป</strong></p>\n<p>Xiaomi Pad 5 มีให้เลือกด้วยกันสองสี คือสีเทา Cosmic Gray ในบทความนี้ และสีขาว Pearl White มีรุ่นความจุ 128GB และรุ่น 256GB ราคา 12,990 บาท ทั้งสองรุ่นให้แรมมา 6GB เท่ากัน ไม่รองรับการเชื่อมต่อเครือข่ายมือถือ และไม่รองรับการใส่ microSD card เพิ่ม อาจต้องคิดไว้ล่วงหน้าว่าต้องการเก็บข้อมูลมากแค่ไหน ก่อนตัดสินใจซื้อ แต่ละความจุมีราคาดังนี้</p>\n<ul>\n<li>รุ่นแรม 6GB ความจุ 128GB ราคา 10,990 บาท</li>\n<li>รุ่นแรม 6GB ความจุ 256GB ราคา 12,990 บาท</li>\n</ul>\n<p>ปากกา Xiaomi Smart Pen ที่ต้องซื้อเพิ่ม หากซื้อพร้อมกับ Xiaomi Pad 5 ราคาอยู่ที่ 1,499 บาท หากซื้อแยกอยู่ที่ราคา 2,499 บาท</p>\n<p>โดยรวมแล้ว Xiaomi Pad 5 เป็นแท็บเล็ตแอนดรอยด์ที่ตอบโจทย์ทั้งการทำงานจากบ้าน วิดีโอคอล การวาดภาพ จดโน้ต รวมไปถึงการเสพย์สื่อบันเทิงไม่ว่าจะเป็น YouTube, Netflix รวมไปถึงการเล่นเกมก็ทำได้แบบลื่นไหล ไม่มีสะดุด</p>\n<p>หน้าจอที่ให้รีเฟรชเรต 120Hz ที่ส่วนมากจะหาได้จากแท็บเล็ตรุ่นโปร ก็ทำให้การวาดภาพ ท่องเว็บ และเล่นเกม ตอบสนองทันใจกว่ารุ่นอื่น แบตเตอรี่ที่ให้มาแบบเต็มที่ ช่วยให้ทำงานนอกสถานที่ได้แบบหายห่วง ไม่ต้องคอยกังวลเรื่องหาที่ชาร์จ ทำให้จะเล่นหนักหรือทำงานสนุกเต็มที่แค่ไหน ก็หายห่วงทุกด้านแบบครบครัน</p>\n<p><img src=\"https://www.blognone.com/sites/default/files/externals/6ad72cb983b1b9faab3d96a4860d0f1c.jpg\" /></p>\n</div></div></div><div><div>Topics: </div><div><div><a href=\"/topics/xiaomi\">Xiaomi</a></div><div><a href=\"/topics/tablet\">Tablet</a></div><div><a href=\"/topics/advertorial\">Advertorial</a></div></div></div>","author":"sponsored","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0785afcb3a9c696fb8a31fd2529bb57794733b811977e26444b229c8972d82bd","category":"Thai"}
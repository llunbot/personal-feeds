{"title":"อินเทลนำเสนอเทคนิคสร้างเฟรม ExtraSS ใช้แนวทางต่างกับ DLSS 3 และ FSR 3","link":"https://www.blognone.com/node/137357","date":1703215399000,"content":"<div><div><div><p>เราเห็นเทคนิคการสร้างเฟรมจากผู้ผลิตการ์ดจอ ทั้ง <a href=\"https://www.blognone.com/node/130512\">DLSS 3 ของ NVIDIA</a> และ <a href=\"https://www.blognone.com/node/136004\">FSR 3 ของ AMD</a> ล่าสุดฝั่งอินเทลก็เริ่มขยับแล้ว ด้วยการนำเสนอ<a href=\"https://asia.siggraph.org/2023/presentation/?id=papers_744&amp;sess=sess155\">เปเปอร์เทคนิค ExtraSS ในงาน SIGGRAPH Asia 2023 ที่ซิดนีย์เมื่อสัปดาห์ก่อน</a></p>\n<p>เทคนิคการสร้างเฟรมของอินเทลเรียกว่า ExtraSS โดยเป็นการต่อยอดจากเทคนิคการอัพสเกลภาพ Intel XeSS ที่มีอยู่ก่อน ความแตกต่างของ ExtraSS กับ DLSS 3/FSR 3 คืออินเทลใช้วิธีการสร้างเฟรมแบบ Extrapolation ในขณะที่ค่ายอื่นใช้วิธี Interpolation</p>\n<p><img alt=\"No Description\" src=\"https://www.blognone.com/sites/default/files/externals/00af9eea46514f948be350ee546b5c0d.jpg\" /></p>\n<p>เทคนิค Interpolation ใช้เฟรมตัวอย่างหลายเฟรมมาสร้างเฟรมใหม่ เช่น การนำเฟรมก่อนหน้าและถัดไปมาประมวลผลร่วมกัน สร้างเป็นเฟรมที่อยู่ตรงกลาง (ดูภาพประกอบ) ข้อดีคือเฟรมที่สร้างขึ้นมีคุณภาพสูง ข้อเสียคือประมวลผลช้า ทำให้เกิด latency จนทำให้ <a href=\"https://www.blognone.com/node/118238\">NVIDIA ต้องมีเทคนิคอื่นอย่าง Reflex มาช่วยลดค่า latency ลง</a></p>\n<p>ส่วนเทคนิค Extrapolate ใช้ตัวอย่างเฉพาะเฟรมก่อนหน้า ข้อดีคือ latency ต่ำ ส่วนข้อเสียคือคุณภาพของเฟรมที่สร้างน้อยกว่า (เพราะเฟรมที่เป็นอินพุตมีแค่เฟรมเดียว) สิ่งที่อินเทลนำเสนอคือเทคนิคการสร้างเฟรมแบบ Extrapolate ที่ได้คุณภาพสูงขึ้น (แม้ยังไม่เท่ากับแบบ Interpolate) แต่ยังรักษาข้อดีเรื่อง latency ไว้</p>\n<p>ตอนนี้ ExtraSS ยังมีสถานะเป็นงานวิจัยนำเสนอในงานประชุมวิชาการสายกราฟิก และอินเทลยังไม่บอกว่าจะนำมาใช้งานจริงเมื่อไร</p>\n<p><img alt=\"No Description\" src=\"https://www.blognone.com/sites/default/files/externals/247b6fe53f4b789e2b256bd65fb433a3.png\" /></p>\n<p>ภาพประกอบแสดงวิธีการสร้างเฟรมแบบ Interpolate (ซ้าย) และ Extrapolate (ขวา) - <a href=\"https://developer.nvidia.com/opticalflow-sdk\">NVIDIA</a></p>\n<p>ที่มา - <a href=\"https://wccftech.com/intel-frame-generation-technology-xess-coming-soon-extrass-frame-extrapolation-boost-game-fps/\">Wccftech</a></p>\n</div></div></div><div><div>Topics: </div><div><div><a href=\"/topics/intel-arc\">Intel Arc</a></div><div><a href=\"/topics/intel\">Intel</a></div><div><a href=\"/topics/gpu\">GPU</a></div><div><a href=\"/topics/graphic\">Graphic</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1322267e745a7c5c391c4bdf7fc197e1584e905b3e3991ebd377c62b8bb117b6","category":"Thai"}
{"title":"The Monkey King","link":"https://markpeak.net/the-monkey-king/","date":1723338050000,"content":"<p>ภาพยนตร์แอนิเมชันปี 2023 ที่สร้างโดย Netflix แต่จริงๆ แล้วทีมงานสร้างมาจาก <a href=\"https://en.wikipedia.org/wiki/Pearl_Studio\">Pearl Studio</a> หรือชื่อเดิม Oriental DreamWorks (DreamWorks Animation สาขาเซี่ยงไฮ้)</p>\n<p>ผู้กำกับ Anthony Stacchi เคยอยู่ในทีมทำแอนิเมชันบางเรื่องของ DreamWorks ยุค 90s-2000s เช่น Antz และ Spirit: Stallion of the Cimarron รวมถึงเคยมีผลงานกำกับ Open Season ของ Sony Animation ด้วย ส่วนทีมงานคนอื่นๆ โดยเฉพาะทีมพากย์เป็นอเมริกัน-จีนเกือบหมด</p>\n<p>ดูชื่อเรื่องแล้วเดาได้ไม่ยากว่ามันเป็นเรื่องของ “ซุนหงอคง” (รอบที่เท่าไรก็ไม่รู้ในสากลโลก) โดยจับความชีวิตช่วงต้นของซุนหงอคง ตั้งแต่เกิดจากก้อนหิน อาละวาดบนฝ่ามือพระยูไล แล้วโดนจับขังไว้ในถ้ำ 500 ปี จบลงด้วยคณะของพระถังซำจั๋งมาชวนไปชมพูทวีปด้วยกัน</p>\n<p>ตัวเอกลิงในเรื่องนี้ไม่มีชื่อตรงๆ แต่เรียกตัวเองว่า “Monkey King” สิ่งที่เพิ่มเข้ามาคือตัวละครคู่หู่ sidekick เป็นเด็กหญิงชาวจีนชื่อว่า Lin ร่วมผจญภัยไปกับ Monkey King ไปทั่วทั้งในทะเล นรก และสวรรค์ แน่นอนว่าตามพล็อตที่วางไว้ต้องมีบทให้ทะเลาะกัน ไม่เข้าใจกัน เพื่อให้เกิด character development บ้าง</p>\n<p>คาแรกเตอร์ของ “ซุนหงอคง” ถูกผลิตซ้ำแล้วซ้ำอีกในสื่อสารพัดชนิด ไม่ว่าจะเป็นหนัง ละคร การ์ตูน เกม ฯลฯ โดยนิสัยใจคอที่โดดเด่นของหงอคงคือ ความซุกซน กล้าหาญ ขี้โอ่ หยิ่งผยอง ฯลฯ คำถามสำคัญของผู้สร้างหนังที่เกี่ยวกับหงอคง จึงเป็นว่าจะสร้างความแตกต่างจากเรื่องเล่าเวอร์ชันก่อนๆ อย่างไร</p>\n<p></p>\n<p>The Monkey King พยายามใส่ตัวละคร Lin เข้ามาช่วยบาลานซ์ แต่กลับไม่ได้ช่วยอะไรมากนัก เพราะคาแรกเตอร์ของ Monkey King ในฐานะตัวเอกของเรื่องนั้นเป็นไปตามแบบฉบับมาก เย่อหยิ่ง โมโหร้าย ไปตลอดทั้งเรื่อง ส่วนจุดหมายในชีวิตก็มีเรื่องเดียวคืออยากเป็นอมตะ เป็นเทพกับเขาบ้าง เรียกว่าแบนราบมาก จนดูไปครึ่งเรื่องกว่าๆ แล้วก็เกิดคำถามในใจว่า “เราจะดูไปทำไมเนี่ย”</p>\n<p>ส่วนการใส่ Lin เข้ามาก็แทบไม่ได้ช่วยอะไรมากนัก เพราะ Monkey King แทบไม่สนใจเธอเลยสักนิด และฉาก climax ตอนท้ายที่ต้องเจอกับพระยูไล เอาจริงแล้ว Lin ก็แทบไม่มีบทบาทจริงๆ สักเท่าไรด้วย (ฝ่ามือพระยูไลเวอร์ชันนี้ มีกระโดดไปถึง <a href=\"https://www.nasa.gov/universe/nasas-webb-takes-star-filled-portrait-of-pillars-of-creation/\">Pillars of Creation</a> ด้วย)</p>\n<p><img loading=\"lazy\" src=\"https://markpeak.net/wp-content/uploads/2024/08/monkey-king-stick.jpg\" width=\"1000\" height=\"419\" srcset=\"https://markpeak.net/wp-content/uploads/2024/08/monkey-king-stick.jpg 1000w, https://markpeak.net/wp-content/uploads/2024/08/monkey-king-stick-300x126.jpg 300w, https://markpeak.net/wp-content/uploads/2024/08/monkey-king-stick-768x322.jpg 768w, https://markpeak.net/wp-content/uploads/2024/08/monkey-king-stick-700x293.jpg 700w\" /></p>\n<p>สิ่งที่หนังทำได้ดีจึงเหลือแต่งานภาพที่โดดเด่น มีสไตล์แปลกใหม่ เป็น Monkey King วัยรุ่นสาย graffiti สีสันฉูดฉาด กระบองไฟนีออนเรืองแสงราวกับเป็นไลท์เซเบอร์ (กระบองเกือบจะ “พูดได้” และกลายเป็น sidekick ตัวที่สอง แต่สุดท้ายก็ไม่ไปสุดทางนั้น) ฉากต่อสู้ทำได้ยิ่งใหญ่อลังการดี แต่พอมาเจอพล็อตหลักที่มันไม่สนุก ก็เสียดายศักยภาพของหนังที่อุตส่าห์ทำงานภาพออกมาได้ดีเลย</p>\n<p>ให้คะแนน 6/10 ดูได้พอเพลินๆ แต่รอบเดียวก็พอ</p>The post <a href=\"https://markpeak.net/the-monkey-king/\">The Monkey King</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"63d5c113b70ec37a7744aa0ba15141b78418a385ef793780581501c83995f8b4","category":"Thai"}
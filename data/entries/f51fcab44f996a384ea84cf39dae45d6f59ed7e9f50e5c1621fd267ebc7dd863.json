{"title":"กูเกิลปล่อยซอร์สโค้ด Pebble เปิดทางอัพเดตต้นตระกูลสมาร์ตวอช","link":"https://www.blognone.com/node/144353","date":1738030576000,"content":"<div><div><div><p>กูเกิลประกาศปล่อยซอร์สโค้ดของนาฬิกา Pebble ออกมาเป็นสัญญาอนุญาต Apache 2.0 หลังจาก<a href=\"https://www.blognone.com/node/87950\">ตัวบริษัท Pebble ปิดกิจการไปตั้งแต่ปี 2016</a> โดยทรัพย์สินของบริษัทถูกขายต่อให้กับ Fitbit ซึ่งขายต่อไปยังกูเกิลอีกทีในภายหลัง ทำให้สิทธิ์ในโค้ดของ Pebble OS ตกอยู่กับกูเกิล</p>\n<p>Pebble นับเป็นผู้บุกเบิกสมาร์ตวอชในยุคปัจจุบัน โดยมันเป็นนาฬิกาที่ใช้ประจำวันได้จริง มีน้ำหนักเบา ขนาดเล็ก และราคาไม่แพงเกินไป จนทำให้ยอดขายมากกว่าสองล้านชิ้นและเป็นสินค้าที่ระดมทุนได้อันดับสองบน KickStarter จนทุกวันนี้ (อันดับหนึ่งคือหนังสือของ Brandon Sanderson เพิ่งทำลายสถิติเมื่อปี 2023) แม้ว่าตัวนาฬิกา Pebble จะไม่มีขายมาเกือบสิบปีแล้ว แต่ทุกวันนี้ชุมชน Pebble ก็ยังมีคนใช้งานอยู่ต่อเนื่องหลายพันคน</p>\n<p>ตัว Pebble OS ภายในเป็น FreeRTOS ที่ถูกดัดแปลงให้รันจาวาสคริปต์ด้วย Jerryscript ทางกูเกิลปล่อยโค้ดทั้งหมดที่ถือสิทธิ์เอาไว้ แต่มีโค้ดจำนวนหนึ่งที่เป็นสิทธิ์ของคนอื่น เช่น โค้ดสำหรับชิปเซ็ต และ Bluetooth ทำให้ตัวโครงการไม่สามารถคอมไพล์ได้ ต้องไปหาทางแก้ไขต่อ</p>\n<p><a href=\"https://www.blognone.com/node/103143\">โครงการ Rebble ผู้ดูแลเซิร์ฟเวอร์ Pebble</a> ประกาศจะนำโค้ดนี้มาพัฒนาต่อ โดยเป้าหมายแรกคือแก้ไขให้คอมไพล์ผ่าน</p>\n<p>ที่มา - <a href=\"https://opensource.googleblog.com/2025/01/see-code-that-powered-pebble-smartwatches.html\">Google Open Source Blog</a>, <a href=\"https://rebble.io/2025/01/27/the-future-of-rebble.html\">Rebble</a></p>\n<p><img alt=\"No Description\" src=\"https://www.blognone.com/sites/default/files/externals/9afb58391d7b8175bf0dc13e271ec080.png\" /></p>\n</div></div></div><div><div>Topics: </div><div><div><a href=\"/topics/pebble\">Pebble</a></div><div><a href=\"/topics/open-source\">Open Source</a></div><div><a href=\"/topics/smart-watch\">Smart Watch</a></div><div><a href=\"/topics/google\">Google</a></div><div><a href=\"/topics/wearable-computing\">Wearable Computing</a></div><div><a href=\"/topics/operating-system\">Operating System</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f51fcab44f996a384ea84cf39dae45d6f59ed7e9f50e5c1621fd267ebc7dd863","category":"Thai"}
{"title":"Eric Schmidt บอกที่ Google ตามหลังเรื่อง AI เพราะให้พนักงาน Work from Home - ต่อมาขอโทษ ยอมรับว่าพูดผิด","link":"https://www.blognone.com/node/141424","date":1723681993000,"content":"<div><div><div><p>Eric Schmidt อดีตซีอีโอและประธานกูเกิล ได้ร่วมงานเสวนาที่จัดโดย Stanford University ซึ่งมีการบันทึกวิดีโอเผยแพร่ออกมาด้วย โดยตอนหนึ่ง Schmidt ตอบคำถามเกี่ยวกับการแข่งขันด้าน AI ระหว่างกูเกิลกับ OpenAI</p>\n<p>Schmidt บอกว่าปัญหาหนึ่งของกูเกิลคือการให้พนักงานทำงานจากที่บ้านหรือแบบรีโมทได้ และกูเกิลให้ความสำคัญกับเรื่องนี้มากกว่าการเอาชนะในการพัฒนาผลิตภัณฑ์ นั่นคือเหตุผลว่าทำไมสตาร์ทอัปจึงพัฒนาผลิตภัณฑ์ได้ผลมากกว่า เพราะพวกเขาทำงานกันหนัก</p>\n<p>หลังจากรายงานนี้ถูกเผยแพร่ ก็มีกระแสตอบโต้ทันที โดยบัญชีสหภาพพนักงาน Alphabet บริษัทแม่ของกูเกิล <a href=\"https://x.com/AlphabetWorkers/status/1823821807671005567\">โพสต์ข้อความใน X</a> บอกว่าการทำงานแบบยืดหยุ่นไม่ได้กระทบต่อตัวงาน แต่สิ่งที่ส่งผลกระทบต่อกูเกิลตอนนี้ในทุกวัน คือการมีคนทำงานที่น้อยเกินไป, ปัญหาการลำดับความสำคัญโครงการ, การปลดพนักงานต่อเนื่อง, ค่าตอบแทนที่ไม่ได้ปรับเพิ่ม</p>\n<p>Eric Schmidt ชี้แจงกับ The Wall Street Journal บอกว่าประโยคดังกล่าวเป็นคำพูดที่ผิด ทั้งเรื่องการทำงานในกูเกิลและชั่วโมงการทำงาน เขาเสียใจที่พูดสิ่งนี้ออกมา และได้แจ้ง Stanford University ให้นำคลิปวิดีโอการเสวนาดังกล่าวออกไป โดยตอนนี้ถูกตั้งค่าเป็น Private แล้ว</p>\n<p>ปัจจุบันแนวทางการทำงานของกูเกิลหลังโควิด คล้ายกับ OpenAI คือ<a href=\"https://www.blognone.com/node/134245\">กำหนดให้พนักงาน</a>เข้าสำนักงาน 3 วันต่อสัปดาห์</p>\n<p>ที่มา: <a>The Wall Street Journal</a> ภาพ <a href=\"https://flic.kr/p/aRShNT\">Flickr: Magnus Höij</a></p>\n<p><img alt=\"No Description\" src=\"https://www.blognone.com/sites/default/files/externals/e42d6f2ce325defd5cc76d040f15c9d6.jpeg\" /></p>\n</div></div></div><div><div>Topics: </div><div><div><a href=\"/topics/eric-schmidt\">Eric Schmidt</a></div><div><a href=\"/topics/alphabet\">Alphabet</a></div><div><a href=\"/topics/google\">Google</a></div><div><a href=\"/topics/hybrid-working\">Hybrid Working</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b5e0f298a900904841b1bbe46cbd1592f0eb48151009ccac9e47fda3ee0415fa","category":"Thai"}
{"title":"Eric Schmidt ยอมรับ บริษัทเทคฯ มองพลาดไปเรื่องข่าวปลอมบนโซเชียล, ควรต้องรับผิดชอบเพิ่ม","link":"https://www.blognone.com/node/143711","date":1734487274000,"content":"<div><div><div><p>Eric Schmidt อดีตซีอีโอกูเกิล ไปออกรายการ Amanpour and Company ทางสถานี PBS ของสหรัฐ เนื่องในโอกาสเขาออกหนังสือใหม่ \"Genesis: Artificial Intelligence, Hope and the Human Spirit\" ที่เขียนร่วมกับ Henry A. Kissinger อดีตรัฐมนตรีว่าการกระทรวงการต่างประเทศสหรัฐ และ Craig Mundie อดีตผู้บริหารระดับสูงของไมโครซอฟท์</p>\n<p>Schmidt เล่าว่าในฐานะอดีตผู้นำบริษัทเทคโนโลยีขนาดใหญ่อย่างกูเกิล เขายอมรับว่ามองพลาดไป ไม่คาดว่าแพลตฟอร์มโซเชียลมีเดียจะกลายเป็นแหล่งปล่อยข่าวปลอมที่สร้างอันตรายให้สังคม โดยเฉพาะต่อคนรุ่นใหม่มากขนาดนี้ เขาบอกว่าคนทั้งอุตสาหกรรมไม่ได้คาดว่าจะเจอปัญหานี้ (none of us foresaw that) และถ้าตอนนั้นมีคนที่อยู่นอกวงการเทคโนโลยีมาช่วยคิด ก็อาจจะมองเห็นปัญหาพวกนี้ได้ก่อน ซึ่งเขาไม่อยากพลาดซ้ำอีก</p>\n<p>เขาแสดงความเห็นต่อกฎหมายของสหรัฐ <a href=\"https://en.wikipedia.org/wiki/Section_230\">Section 230</a> ที่ระบุว่าบริษัทเทคโนโลยีไม่ต้องรับผิดชอบต่อข้อมูลบนแพลตฟอร์มที่ไม่ใช่ของตัวเอง ว่ากฎหมายนี้เขียนในปี 1994 เก่ามากแล้ว ตอนนั้นอินเทอร์เน็ตเพิ่งเริ่มต้นขึ้น ยังไม่มีใครนึกภาพออกว่ามันจะส่งผลกระทบทางลบแค่ไหน เขาบอกว่ากฎหมายนี้ไม่เมคเซนส์แล้ว ควรถูกแก้ไขใหม่เพื่อป้องกันการสร้างอันตรายให้สังคม</p>\n<p>อย่างไรก็ตาม Schmidt แสดงความเห็นต่อเรื่อง AI ว่าสหรัฐยังไม่ควรเข้ามาควบคุมการใช้งาน AI ล่วงหน้า รอให้เกิดปัญหาขึ้นแล้วค่อยแก้เป็นเรื่องๆ ไปดีกว่า เพราะตอนนี้ภัยคุกคามด้านความมั่นคงจากจีนสำคัญที่สุด ตัวเขาเคยไปจีนเมื่อ 2 ปีก่อน และคาดว่าจีนตามหลังสหรัฐอยู่ประมาณ 2 ปี แต่เขายอมรับว่ามองพลาดไป ตอนนี้พัฒนาการของ AI จีนจี้เข้ามาติดๆ แล้ว แม้สหรัฐกีดกันการส่งออกชิประดับสูงไปจีนก็ไม่ได้ผล ดังนั้นสหรัฐควรเร่งเครื่องพัฒนา AI ของตัวเองอย่างเต็มที่เพื่อเอาชนะจีนให้ได้ก่อน ไม่ควรสร้างกฎเกณฑ์ใดๆ มาสกัดกั้นพัฒนาการของ AI สหรัฐ</p>\n</div></div></div><div><div>Topics: </div><div><div><a href=\"/topics/eric-schmidt\">Eric Schmidt</a></div><div><a href=\"/topics/google\">Google</a></div><div><a href=\"/topics/social-media\">Social Media</a></div><div><a href=\"/topics/fake\">Fake</a></div><div><a href=\"/topics/china\">China</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d6ff3ee205f10114adca7de86e13561a9032084f4afcce1a30ba1920c51d5a5d","category":"Thai"}
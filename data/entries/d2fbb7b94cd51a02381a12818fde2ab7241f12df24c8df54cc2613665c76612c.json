{"title":"รายงานดัชนี AI ประจำปีพบ AI เก่งขึ้น แต่ยังไม่แซงมนุษย์ ส่วนวงการวิจัยวิทยาศาสตร์ได้ผลงานมากขึ้น","link":"https://www.blognone.com/node/139263","date":1713354485000,"content":"<div><div><div><p>Human-Centered Artificial Intelligence (HAI) หน่วยงานศึกษาวิจัยด้าน AI ของมหาวิทยาลัย Stanford ออกรายงานประจำปีดัชนีด้าน AI - <a href=\"https://aiindex.stanford.edu/wp-content/uploads/2024/04/HAI_AI-Index-Report-2024.pdf\">Artificial Intelligence Index Report 2024</a> ซึ่งเป็นปีที่ 7 ของรายงานนี้ รวบรวมข้อมูลพัฒนาการของ AI จากแหล่งต่าง ๆ รวมถึงผลกระทบที่เกิดขึ้น</p>\n<p>ประเด็นที่สำคัญในรายงานปีนี้มีหลายอย่าง ซึ่งรวบรวมมาดังนี้</p>\n<p><img alt=\"No Description\" src=\"https://www.blognone.com/sites/default/files/externals/769f1de6f7347ae85cf8ae766104bb4c.png\" /></p>\n<h4>AI มีความสามารถเหนือมนุษย์ แต่ยังไม่ใช่ทุกอย่าง</h4>\n<p>ในการทดสอบ 9 หัวข้อ HAI พบว่า AI มีความสามารถที่เหนือกว่าค่ามาตรฐานของมนุษย์แล้วหลายอย่าง (บางอย่างแซงนานแล้ว) เช่น การจำแนกรูปภาพ, การอ่านจับใจความ, การให้เหตุผลจากรูปภาพ, การตีความภาษาอังกฤษ อย่างไรก็ตามบางอย่าง AI ยังทำได้แย่กว่ามนุษย์ โดยเฉพาะงานที่ต้องอาศัยบริบทที่ซับซ้อนประกอบ เช่น การให้เหตุผลตามสามัญสำนึก หรือคณิตศาสตร์แก้โจทย์ปัญหาระดับแข่งขัน</p>\n<p><img alt=\"No Description\" src=\"https://www.blognone.com/sites/default/files/externals/a1deb426578c533d28d1dc237cd22ad0.png\" /></p>\n<h4>งานวิจัย AI เพิ่มขึ้นอย่างก้าวกระโดด</h4>\n<p>งานวิจัยด้าน AI มีจำนวนเพิ่มขึ้นสูงในช่วงไม่กี่ปีที่ผ่านมา ในปี 2020 งานวิจัยมีประมาณ 88,000 หัวข้อ ส่วนปี 2022 มีถึง 240,000 หัวข้อ ส่วนโมเดล Machine Learning ที่โดดเด่นนั้น ในปีที่ผ่านมามี 51 โมเดล ที่มาจากภาคเอกชน, 21 โมเดลจากความร่วมมือสถาบันการศึกษาและเอกชน และ 15 โมเดล ที่มาจากภาคการศึกษา ส่วนใหญ่โมเดลเหล่านี้มาจากสหรัฐอเมริกา ตามด้วยจีนในอันดับสอง</p>\n<p><img alt=\"No Description\" src=\"https://www.blognone.com/sites/default/files/externals/4af26d0d1730a33db483b0c5504dfa1a.png\" /></p>\n<h4>AI ยังมีราคาแพง แต่นักลงทุนก็พร้อมจ่าย</h4>\n<p>ในรายงานนี้ยังพูดถึงต้นทุนของโมเดล AI ชั้นนำในตลาด ตัวเลขคาดการณ์นั้นสูงมาก เช่น Gemini Ultra ต้นทุนการเทรนอยู่ที่ราว 191.4 ล้านดอลลาร์ ส่วน GPT-4 ประมาณ 78.3 ล้านดอลลาร์ ซึ่งต้นทุนนี้แปรผันตามจำนวนเครื่องที่ใช้ในการประมวลผล</p>\n<p>จำนวนเงินด้านการลงทุน AI ของบริษัทต่าง ๆ อยู่ที่ 1.89 แสนล้านดอลลาร์ ลดลง 31% จากปี 2022 แม้ตัวเลขจะดูลดลงมาก แต่ถ้าย้อนไปเทียบกับปี 2013 หรือสิบปีก่อน วงเงินนี้ก็เพิ่มขึ้นมาถึง 13 เท่า ขณะที่เงินจากนักลงทุนที่เข้าไปยังสตาร์ทอัป AI ในปี 2023 อยู่ที่ 9.599 หมื่นล้านดอลลาร์ ลดลงเล็กน้อย 7% จากปี 2022 แต่ถ้าซูมดูเฉพาะที่เกี่ยวกับ Generative AI ปี 2023 เพิ่มขึ้นโดดเด่น 5-6 เท่าจากปี 2022 เป็น 2.5 หมื่นล้านดอลลาร์</p>\n<p><img alt=\"No Description\" src=\"https://www.blognone.com/sites/default/files/externals/43414d022f2504c8c1043ce234cb3b74.png\" /></p>\n<h4>AI อาจแย่งงานมนุษย์ แต่ช่วยได้มากในฝั่งวิทยาศาสตร์</h4>\n<p>ผลสำรวจโดย Ipsos ต่อประชาชนทั่วโลกว่ามอง AI จะส่งผลกระทบอย่างไร พบว่าการตระหนักรู้ของผู้คนนั้นมีมากขึ้น 66% (เพิ่มจาก 60%) บอกว่า AI จะกระทบกับชีวิตพวกเขาภายใน 3-5 ปี, 52% กังวลในความสามารถของ AI ที่จะส่งผลกระทบเรื่องต่าง ๆ</p>\n<p>ถึงแม้ผู้คนจะกังวลกับ AI แต่วงการวิจัยวิทยาศาสตร์ขั้นสูงนั้นได้ประโยชน์จาก AI มาก ในปี 2023 มีงานวิจัยหลายอย่างที่ใช้ AI ช่วยทำให้ได้ผลลัพธ์รวดเร็วมากขึ้น เช่น <a href=\"https://www.blognone.com/node/134234\">AlphaDev</a> ที่สามารถเขียนอัลกอริทึม Sort ความเร็วสูงที่เกินกว่าคนทั่วไปเขียนได้, FlexiCubes กระบวนการขึ้นรูป 3D, GraphCast โมเดลพยากรณ์อากาศ, GNoME ที่ช่วยค้นพบวัสดุใหม่ และอื่น ๆ อีกมากมาย ที่ได้ AI มาช่วยเร่งความเร็วในการประมวลผล</p>\n<p>ที่มา: <a href=\"https://aiindex.stanford.edu/report/\">Human-Centered Artificial Intelligence</a></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/research\">Research</a></div><div><a href=\"/topics/stanford\">Stanford</a></div><div><a href=\"/topics/science\">Science</a></div><div><a href=\"/topics/investment\">Investment</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d2fbb7b94cd51a02381a12818fde2ab7241f12df24c8df54cc2613665c76612c","category":"Thai"}
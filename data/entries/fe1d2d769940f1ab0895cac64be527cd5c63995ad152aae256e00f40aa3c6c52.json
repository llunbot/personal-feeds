{"title":"นักพัฒนาประกาศแยกโครงการ Redis ในชื่อ Redict","link":"https://www.blognone.com/node/138873","date":1711167972000,"content":"<div><div><div><p>Drew DeVault ผู้ก่อตั้งบริษัท SourceHut แพลตฟอร์มพัฒนาซอฟต์แวร์ ประกาศแยกโครงการ Redis ออกมาเป็นโครงการโอเพนซอร์สในชื่อ Redict หลังจาก <a href=\"https://www.blognone.com/node/138839\">Redis Labs ประกาศเปลี่ยนไลเซนส์ไปเป็น SSPL</a> ที่กระทบต่อการให้บริการคลาวด์</p>\n<p>การแยกโครงการนี้ทำพร้อมกับเปลี่ยนไลเซนส์แน่นขึ้นเล็กน้อยเป็น LGPL ซึ่งสามารถทำได้ เพราะเดิม Redis ใช้ BSD-3 เข้ากันได้กับ LGPL และนักพัฒนา Redict อนุญาตให้ใช้โค้ดใหม่เป็น LGPL ผสมไปกับโค้ดเดิมที่ดึงมาจาก Redis</p>\n<p>โครงการที่แยกออกมาจาก Redis มีก่อนหน้านี้แล้ว เช่น <a href=\"https://github.com/Snapchat/KeyDB\">โครงการ KeyDB</a> ที่แยกออกมาเพื่อพยายามซัพพอร์ตการประมวลผลแบบ multithread ก็ได้รับความนิยมพอสมควร</p>\n<p>DeVault ระบุว่า Redict จะไม่ขอให้นักพัฒนาเซ็นสัญญายกโค้ดให้บริษัทแบบที่เคยต้องทำในโครงการ Redis การพัฒนาช่วงแรกจะเน้นถอดเครื่องหมายการค้า Redis ออกเท่าที่ทำได้ (ต้องคงบางส่วนเพื่อความเข้ากันได้ซอฟต์แวร์) หลังจากนี้จะถอดฟีเจอร์ที่เตรียมถอดไว้นานแล้ว, เปลี่ยน dependency ต่างๆ ใน Redis เช่น Lua หรือ jemalloc ไปใช้งานโครงการต้นน้ำโดยตรง</p>\n<p>คาดว่า Redict จะออกเวอร์ชัน 7.2.4 ที่แทน Redis ได้ทันทีเร็วๆ นี้ หลังจากนั้นกระบวนการพัฒนาจะแยกสายกันตั้งแต่ 7.3.0 เป็นต้นไป โดยไม่พยายามคงความเข้ากันได้กับ Redis เวอร์ชั่นต่อๆ ไปในอนาคตอีก นอกจากนี้ Redict ยังแยกโครงการ Hiredis ฝั่งไคลเอนต์ออกมาพร้อมกัน</p>\n<p>ที่มา - <a href=\"https://redict.io/posts/2024-03-22-redict-is-an-independent-fork/\">Redict</a></p>\n<p><img alt=\"No Description\" src=\"https://www.blognone.com/sites/default/files/externals/8404fdc1904392add65d4e793dfbe315.png\" /></p>\n</div></div></div><div><div>Topics: </div><div><div><a href=\"/topics/redis\">Redis</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fe1d2d769940f1ab0895cac64be527cd5c63995ad152aae256e00f40aa3c6c52","category":"Thai"}
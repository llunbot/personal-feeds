{"title":"กลุ่มทหารเรือสหรัฐ แอบติดตั้งจาน Starlink เถื่อน ปล่อย Wi-Fi ใช้กันเองในเรือรบสหรัฐ","link":"https://www.blognone.com/node/141938","date":1725956658000,"content":"<div><div><div><p>เราเห็นข่าว<a href=\"https://www.blognone.com/node/81862\">การสร้างระบบไอทีใช้กันเองในองค์กร หรือที่เรียกกันว่า Shadow IT</a> <a href=\"https://www.blognone.com/node/89583\">กันอยู่บ่อยครั้ง</a> แต่ Shadow IT เคสล่าสุดยกระดับไปอีกขั้น เพราะเกิดขึ้นในเรือรบของกองทัพเรือสหรัฐ</p>\n<p>เรื่องเกิดขึ้นในปี 2023 กับ<a href=\"https://en.wikipedia.org/wiki/USS_Manchester_(LCS-14)\">เรือรบ USS Manchester</a> ที่ออกมาปฏิบัติภารกิจกลางทะเลแปซิฟิก จะด้วยเหตุผลว่าช่องทางการสื่อสาร \"อย่างเป็นทางการ\" ของเรือมีข้อจำกัดมากมายหรืออย่างไรก็ไม่ทราบได้ ทำให้กลุ่มพันจ่าทหาร (ยศระดับ chief ของกองทัพเรือ)​ อย่างน้อย 15 คน รวมตัวกันซื้อจานดาวเทียม Starlink มาแอบติดไว้ด้านนอกเรือ เพื่อปล่อยสัญญาณ​ Wi-Fi ใช้กันเองในกลุ่มพันจ่าทหาร</p>\n<p><img alt=\"No Description\" src=\"https://www.blognone.com/sites/default/files/externals/96dedb347595942f1e2bc222398ff850.jpeg\" /></p>\n<p>หน้าตาของเรือ USS Manchester - ภาพจาก <a href=\"https://www.surfpac.navy.mil/lcs14/\">กองทัพเรือสหรัฐ</a></p>\n<p>เครือข่าย Wi-Fi ที่ปล่อยสัญญาณในเรือตั้งชื่อว่า \"STINKY\" ซึ่งมีคนในเรือพบเห็นและตั้งข้อสงสัย แต่กลุ่มพันจ่าทหารที่นำโดย Grisel Marrero (ตำแหน่งทางการคือ Command Senior Chief)​ ซึ่งเป็นผู้ซื้อและติดตั้งจาน ได้ปฏิเสธว่าไม่มี Wi-Fi นี้อยู่ และเปลี่ยนชื่อเครือข่ายให้ดูเหมือนเครื่องพิมพ์ไร้สายเพื่อพรางตัว</p>\n<p>กลุ่มผู้บัญชาการเรือที่ได้รับคำร้องเรียนจากลูกเรือเรื่องสัญญาณ​ Wi-Fi ลับอันนี้ พยายามค้นหาอุปกรณ์แปลกปลอมในเรืออยู่หลายครั้งแต่ไม่พบ เพราะหาเฉพาะภายในเรือ จนกระทั่งมีเจ้าหน้าที่ของกองทัพเรือเข้ามาติดตั้งจาน Starlink อีกจานที่ได้รับอนุมัติอย่างถูกต้อง จึงพบเห็นจาน Starlink ลับที่ติดตั้งอยู่ด้านนอกตัวเรือ แต่ Marrero ยืนยันว่าจานนี้ได้รับการอนุมัติให้ใช้เฉพาะตอนเรือเทียบท่าเท่านั้น ทำให้จานยังอยู่รอดต่อได้อีกหลายวัน</p>\n<p>หลังจากนั้นอีกไม่กี่วัน กลุ่มผู้บัญชาการเรือทราบเรื่องจานดาวเทียมลับอันนี้ เรื่องจึงแดงขึ้น และ Marrero ยอมสารภาพผิดในที่สุด</p>\n<p>กลุ่มพันจ่าทหารที่ติดตั้งจานเถื่อนถูกสอบสวนทางวินัย และ Marrero ถูกลงโทษด้วยการลดยศทางทหาร</p>\n<p>ที่มา - <a href=\"https://www.navytimes.com/news/your-navy/2024/09/03/how-navy-chiefs-conspired-to-get-themselves-illegal-warship-wi-fi/\">Navy Times</a> via <a href=\"https://arstechnica.com/security/2024/09/sailors-hid-an-unauthorized-starlink-on-the-deck-of-a-us-warship-and-lied-about-it/\">Ars Technica</a></p>\n<p>ตำแหน่งที่ติดตั้งจาน Starlink เถื่อน จากรายงานสอบสวนของกองทัพเรือ</p>\n<p><img src=\"https://www.navytimes.com/resizer/v2/YJWB534PJVGD5OWGND3QUVOMQA.png?auth=40d75011ac29600af0e0da55bd9bea3992adc5fe9a63cd7d15b777790f3651d8&amp;width=1024&amp;height=623\" /></p>\n</div></div></div><div><div>Topics: </div><div><div><a href=\"/topics/usa\">USA</a></div><div><a href=\"/topics/starlink\">Starlink</a></div><div><a href=\"/topics/military\">Military</a></div><div><a href=\"/topics/wi-fi\">Wi-Fi</a></div><div><a href=\"/topics/satellite\">Satellite</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9f09b2aa753334be3f4eeffd1df0ccc8fcfb99c618f4ea87f1b899a6c3eeed32","category":"Thai"}
{"title":"ผลสอบสวนระบุคณะกรรมาธิการยุโรปไม่ปฏิบัติตามกฎหมายข้อมูลส่วนบุคคลเสียเอง จากการใช้ Microsoft 365","link":"https://www.blognone.com/node/138639","date":1710202749000,"content":"<div><div><div><p>ข่าวนี้อาจสะท้อนให้เห็นกระบวนการกำกับดูแลกฎหมายดิจิทัลของสหภาพยุโรปนั้นจริงจังขนาดไหน โดยหน่วยงานดูแลปกป้องข้อมูลของสหภาพยุโรป (EDPS - European Data Protection Supervisor) เปิดเผยรายงานการสอบสวนว่าคณะกรรมาธิการยุโรป (EC - European Commission) ได้ละเมิดกฎการปกป้องข้อมูลส่วนตัวเสียเอง เนื่องจากมีการใช้งาน Microsoft 365 โดยไม่กำหนดวิธีการจัดเก็บข้อมูลร่วมกับไมโครซอฟท์</p>\n<p>รายงานระบุว่าคณะกรรมาธิการไม่สามารถแสดงรายละเอียดที่เพียงพอได้ ว่าข้อมูลส่วนบุคคลใดบ้างที่ถูกจัดเก็บและวัตถุประสงค์การจัดเก็บเพื่ออะไร รวมถึงมีข้อมูลใดบ้างของผู้ใช้งานในสหภาพยุโรปที่ถูกส่งกลับไปสหรัฐอเมริกา ทั้งนี้ EC ได้เริ่มใช้งาน Microsoft 365 มาตั้งแต่เดือนพฤษภาคม 2021</p>\n<p>EDPS ออกคำสั่งให้ EC ทำงานร่วมกับไมโครซอฟท์โดยห้ามนำข้อมูลการใช้งานส่งออกไปนอกพื้นที่สหภาพยุโรป เนื่องจากไม่เป็นไปตามข้อกำหนดของ EU รวมทั้งตรวจสอบสัญญาที่ทำในรายละเอียดการจัดการข้อมูลใหม่ ภายในวันที่ 9 ธันวาคม</p>\n<p>ด้าน EC ออกแถลงการณ์ว่าหน่วยงานได้เริ่มปรับปรุงประเด็นการจัดการข้อมูลส่วนตัว นับตั้งแต่ที่ EDPS เริ่มทำการสอบสวนเมื่อปลายปีที่แล้ว ทั้งนี้ EC มีการตรวจสอบการใช้ซอฟต์แวร์ทุกอย่างอยู่แล้วว่าปฏิบัติตามกฎ แต่กรณีที่เกิดขึ้นเป็นผลจากส่วนการใช้งานแอปมือถือ และบริการส่วนเชื่อมต่อไอที ที่อาจไม่ได้พิจารณามากพอ</p>\n<p>ที่มา: <a href=\"https://techcrunch.com/2024/03/11/edps-microsoft-365/\">TechCrunch</a></p>\n<p><img src=\"https://www.blognone.com/sites/default/files/externals/f0a60e502c96aae147cd7c192508c659.jpg\" /></p>\n</div></div></div><div><div>Topics: </div><div><div><a href=\"/topics/european-commission\">European Commission</a></div><div><a href=\"/topics/eu\">EU</a></div><div><a href=\"/topics/microsoft-365\">Microsoft 365</a></div><div><a href=\"/topics/privacy\">Privacy</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f25b1692e8dbd8fb59ba21305735b215331cd2309a723cce799df51a7de82288","category":"Thai"}
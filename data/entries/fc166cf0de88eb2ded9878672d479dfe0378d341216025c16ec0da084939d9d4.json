{"title":"กูเกิลเผยรายละเอียดการรัน Gemini Nano ในแอนดรอยด์, เตรียมเปิดให้แอพอื่นใช้งาน, ใช้โมเดลอื่นได้ด้วย","link":"https://www.blognone.com/node/139843","date":1716179529000,"content":"<div><div><div><p>ในงาน Google I/O 2024 ของใหม่อย่างหนึ่งที่เรียกเสียงฮือฮาในงานคือการโชว์โมเดล Gemini Nano รันในมือถือแอนดรอยด์โดยตรง ทำงานออฟไลน์ แล้วสามารถตรวจสอบการสนทนาที่เป็น scam หลอกหลวงได้ เป็นการโชว์ประโยชน์ของการรันโมเดลในมือถือให้เห็นชัดๆ ว่าทำอะไรได้บ้าง</p>\n<p>หลังจากนั้นกูเกิลยังได้ออกวิดีโอเซสชัน Android on-device AI under the hood มาอธิบายรายละเอียดของการรันโมเดลในมือถือแอนดรอยด์เพิ่มเติม มีรายละเอียดดังนี้</p>\n<p>ข้อดีของ On-device Gen AI คือประมวลผลในเครื่อง ตอบสนองเร็ว (reduced latency) ทำงานออฟไลน์ได้ และไม่ต้องจ่ายค่าเช่าเครื่องบนคลาวด์เพิ่ม</p>\n<p><img alt=\"No Description\" src=\"https://www.blognone.com/sites/default/files/externals/91628feec546dd87580b4784083dd9fa.jpeg\" /></p>\n<p>ตัวอย่างการใช้งาน On-device Gen AI ได้แก่ การสรุปเนื้อหา (summary), การแนะนำว่าควรตอบข้อความอย่างไร และการแยกแยะ (classify) อารมณ์ของข้อความ</p>\n<p><img alt=\"No Description\" src=\"https://www.blognone.com/sites/default/files/externals/e53c424870116f5b748eab1d95799c22.jpeg\" /></p>\n<p>แต่ก็มีข้อจำกัดเรื่องขนาดของพารามิเตอร์ ขนาดของอินพุต (context window) แปลว่าหากเราต้องการผลลัพธ์ให้ออกมาคุณภาพสูงเหมือนโมเดลบนคลาวด์ จำเป็นต้องปรับแต่ง (fine-tuning) ให้ทำงานเฉพาะด้านได้แม่นยำขึ้น</p>\n<p><img alt=\"No Description\" src=\"https://www.blognone.com/sites/default/files/externals/e62380b7f39117640ed552a2debcc47b.jpeg\" /></p>\n<p>แนวทางของกูเกิลเปิดให้รันโมเดลในแอนดรอยด์ได้ 2 แบบ ได้แก่ การใช้ Gemini Nano ซึ่งเป็นโมเดลที่กูเกิลเตรียมไว้ให้แล้ว เหมาะกับงานทั่วๆ ไปที่แอพส่วนใหญ่มักใช้งานกัน กับอีกทางคือการนำโมเดลภายนอกมารันผ่าน MediaPipe LLM API เน้นการวิจัยและทดสอบมากกว่า</p>\n<p><img alt=\"No Description\" src=\"https://www.blognone.com/sites/default/files/externals/2a19f28f033c148d28c048b067277ef5.jpeg\" /></p>\n<p>กรณีของ Gemini Nano ปัจจุบันมีใช้งานแล้วบน Pixel 8 Pro และ <a href=\"https://www.blognone.com/node/137728\">Galaxy S24 Series</a> โดยยังจำกัดเฉพาะแอพของกูเกิลบางตัว</p>\n<p><img alt=\"No Description\" src=\"https://www.blognone.com/sites/default/files/externals/852119a0be9fa0b2b1c6b903d78abeff.jpeg\" /></p>\n<p>ตัวอย่างแอพกูเกิลที่ใช้งานแล้วคือ</p>\n<ul>\n<li>Google Messages มี<a href=\"https://www.blognone.com/node/137891\">ฟีเจอร์ Magic Compose</a> ช่วยร่างคำตอบแชทให้ผู้ใช้</li>\n<li><a href=\"https://www.blognone.com/node/137124\">Recorder อัดเสียงแล้วสรุปข้อความเสียงว่ามีเนื้อหาอะไรบ้าง</a> ยังรองรับเฉพาะภาษาอังกฤษ</li>\n<li>Gboard แนะนำการตอบแชท แต่เป็นการแนะนำจากตัวคีย์บอร์ดเลย</li>\n</ul>\n<p><img alt=\"No Description\" src=\"https://www.blognone.com/sites/default/files/externals/ccd6503037ca48e5a4c0a6bb5544ce65.jpeg\" /><img alt=\"No Description\" src=\"https://www.blognone.com/sites/default/files/externals/745c278d4f7f9e2abc12fa058404a34c.jpeg\" /><img alt=\"No Description\" src=\"https://www.blognone.com/sites/default/files/externals/edb85d9c68de6098e3c5b9b7e92cb0f4.jpeg\" /></p>\n<p>กูเกิลเริ่มเปิดให้พาร์ทเนอร์บางรายลองใช้ Gemini Nano มาตั้งแต่ปลายปี 2023 และจะเปิดให้นักพัฒนาทั่วไปใช้งานในวงกว้างขึ้นภายในปี 2024</p>\n<p><img alt=\"No Description\" src=\"https://www.blognone.com/sites/default/files/externals/7fc0eabab780e60b54f7a4248be8d7f5.jpeg\" /></p>\n<p>เบื้องหลังการทำงานของ Gemini Nano รันอยู่บน <a href=\"https://www.blognone.com/node/137130\">AICore ที่เพิ่งมีใน Android 14</a> เป็นมาตรฐานในการรัน AI บนแอนดรอยด์</p>\n<p><img alt=\"No Description\" src=\"https://www.blognone.com/sites/default/files/externals/e5774fba4e6a654151e83cf549f4c7d7.jpeg\" /><img alt=\"No Description\" src=\"https://www.blognone.com/sites/default/files/externals/3acabb1cce3a4cf9b66000aa35319354.png\" /></p>\n<p>ประเด็นเรื่องขนาดของโมเดลนั้น การรันบน On-Device ใช้โมเดลที่มีขนาดเล็กกว่ามาก (น้อยกว่า 10GB) เทียบกับโมเดลบนคลาวด์ที่ใหญ่กว่า 100GB และปัจจุบันกูเกิลได้ปรับแต่งโมเดลแบบ On-Device ให้เล็กกว่าเดิมมาก ขนาดเหลือแค่ราว 1GB แต่มีความเร็วการทำงานที่ดีขึ้นมากๆ (รองรับอินพุตเยอะกว่า 500 token ต่อวินาที)</p>\n<p><img alt=\"No Description\" src=\"https://www.blognone.com/sites/default/files/externals/12e4d17fbe44e64aee65ec7ca8bf98cb.jpeg\" /><img alt=\"No Description\" src=\"https://www.blognone.com/sites/default/files/externals/fc50ee503645e6fc3d9b37c06f67d841.png\" /></p>\n<p>เรื่องสำคัญของการรันโมเดล On-Device คือการปรับแต่ง (fine-tuning) ให้โมเดลเก่งขึ้นในงานประเภทที่เราต้องการ กูเกิลใช้เทคนิค Low-Rank Adaptation (LoRA) เข้าช่วย ซึ่งเป็นวิธีที่มีประสิทธิภาพดีกว่าการทำ prompt engineering ที่ปลายทาง แต่นักพัฒนาก็ต้องเตรียมข้อมูลมาเทรนให้พร้อม เพราะข้อมูลไม่ควรใหญ่เกิน 10,000 ชุด และต้องมีความหลากหลายมากพอด้วย ดังนั้นนักพัฒนาควรเทรนข้อมูลหลายๆ แบบแล้วมาดูผลว่าแบบไหนดีที่สุด</p>\n<p><img alt=\"No Description\" src=\"https://www.blognone.com/sites/default/files/externals/b31d14690ee647b225a7e2ee16f24102.png\" /><img alt=\"No Description\" src=\"https://www.blognone.com/sites/default/files/externals/48bacf81b8f4cf5a79e059052c6a44d7.png\" /><img alt=\"No Description\" src=\"https://www.blognone.com/sites/default/files/externals/35e64f0ce7414ecb3b140189e96afc94.png\" /><img alt=\"No Description\" src=\"https://www.blognone.com/sites/default/files/externals/6b48a007af4e5d8649cea929ec985b62.png\" /></p>\n<p>ส่วนอีกท่าคือการใช้โมเดลภายนอกอื่นๆ มารันบนแอนดรอยด์ กูเกิลเปิดทางให้รันผ่าน <a href=\"https://developers.googleblog.com/en/large-language-models-on-device-with-mediapipe-and-tensorflow-lite/\">MediaPipe LLM API</a> ซึ่งยังจำกัดเฉพาะโมเดลแบบข้อความ (text-to-text) เท่านั้น</p>\n<p><img alt=\"No Description\" src=\"https://www.blognone.com/sites/default/files/externals/ef4428a2c8e11df8a26a08bb2c14dbac.jpeg\" /></p>\n<p>ตัวอย่างโมเดลที่นำมาโชว์คือ <a href=\"https://www.blognone.com/node/134122\">Falcon-1B ของสถาบันวิจัย Technology Innovation Institute (TII) ในอาหรับเอมิเรตส์</a>, <a href=\"https://www.blognone.com/node/137206\">Phi-2 ของไมโครซอฟท์</a>, <a href=\"https://www.blognone.com/node/137783\">Stable LM 3B ของ Stability.ai</a> และ <a href=\"https://www.blognone.com/node/138322\">Gemma ของกูเกิลเอง</a></p>\n<p><img alt=\"No Description\" src=\"https://www.blognone.com/sites/default/files/externals/6141784dd6630adee6fa1081196f4fb8.png\" /></p>\n<p>ที่มา - <a href=\"https://9to5google.com/2024/05/19/android-on-device-ai/\">9to5google</a></p>\n</div></div></div><div><div>Topics: </div><div><div><a href=\"/topics/gemini\">Gemini</a></div><div><a href=\"/topics/android\">Android</a></div><div><a href=\"/topics/llm\">LLM</a></div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fc166cf0de88eb2ded9878672d479dfe0378d341216025c16ec0da084939d9d4","category":"Thai"}
{"title":"โปรดิวเซอร์ Assassin's Creed บอกภาค Shadows ใช้เวลาสร้าง 4 ปี นานที่สุดในซีรีส์","link":"https://www.blognone.com/node/141388","date":1723560003000,"content":"<div><div><div><p>Karl Onnée หัวหน้าทีมโปรดิวเซอร์ของ Assassin's Creed Shadows เกมภาคใหม่ล่าสุดของ Ubisoft ให้สัมภาษณ์กับ Games Industry ถึงเบื้องหลังการพัฒนา ว่าเกมภาคนี้ใช้เวลาทั้งหมด 4 ปี ถือว่ายาวที่สุดในซีรีส์ โดยใช้เวลาพัฒนาเยอะกว่าภาค Valhalla ถึง 25%</p>\n<p>Onnée บอกว่าผลงานเกมภาค Valhalla ที่ทำไว้ดี สร้างความคาดหวังสูงว่าเกมภาคถัดไปต้องดีกว่า ซึ่งทีมพัฒนาเกมก็ต้องการทะลุขีดจำกัดของตัวเอง จึงใช้เวลาเพิ่มขึ้นในการลองทำเกมแล้วขัดเกลา (iterate) เพื่อดูว่าอะไรเวิร์คและไม่เวิร์ค  ซึ่งตัวเขามองว่าเวลา 4 ปีนั้นเหมาะสมแล้วในการพัฒนาจากคอนเซปต์มาสู่โปรดักชันจริง</p>\n<p>เขายังพูดถึงความถูกต้องทางประวัติศาสตร์ ว่าพยายามสร้างเกมให้มีรายละเอียดแม่นยำที่สุดเท่าที่จะทำได้ ทั้งสถาปัตยกรรมบ้านเรือนญี่ปุ่นโบราณ หรือแม้แต่ต้นไม้ในป่าของญี่ปุ่น ที่ต่างไปจากป่าของยุโรป ซึ่งทีม Ubisoft ต้องอาศัยความช่วยเหลือจากทีมในโตเกียวและโอซาก้า รวมถึงจ้างที่ปรึกษาภายนอก นักประวัติศาสตร์ และบินไปดูสถานที่จริงๆ ด้วยตัวเอง</p>\n<p>เมื่อถูกถามว่าทำไมซีรีส์ Assassin's Creed ถึงเพิ่งทำเกมภาคญี่ปุ่น ทั้งที่แฟนๆ ก็เรียกร้องกันมานาน คำตอบของ Onnée คือศักยภาพของฮาร์ดแวร์เหมาะสม บวกกับเอนจินเกมก็พัฒนาขึ้นมามาก ทีมงานจึงมั่นใจว่าสามารถสร้างเกมที่ตรงกับวิสัยทัศน์ที่วางเอาไว้ได้ เกมจึงมีระบบแสงและเงา ระบบสภาพอากาศแบบไดนามิก ซึ่งกินพลังเครื่องสูง</p>\n<p>Onnée ยังพูดถึงเกมภาค Shadow ว่าอยากใช้เป็นจุดสร้างฐานแฟนๆ ของ Ubisoft ในญี่ปุ่น ซึ่งไม่ค่อยมีค่ายเกมฝั่งโลกตะวันตกที่ทำเกมจับตลาดญี่ปุ่นมากนัก โดยเขายกกรณีตัวอย่างคือเกม Ghost of Tsushima ที่พัฒนาโดยสตูดิโอ Sucker Punch และประสบความสำเร็จอย่างสูงในญี่ปุ่น</p>\n<p>ที่มา - <a href=\"https://www.gamesindustry.biz/four-years-offers-the-right-balance-to-make-a-new-assassins-creed-game\">Games Industry</a></p>\n<p><img alt=\"No Description\" src=\"https://www.blognone.com/sites/default/files/externals/243d9f47235e0934d95903bc6f9f6f2c.jpg\" /></p>\n</div></div></div><div><div>Topics: </div><div><div><a href=\"/topics/assassin%E2%80%99s-creed\">Assassin’s Creed</a></div><div><a href=\"/topics/games\">Games</a></div><div><a href=\"/topics/ubisoft\">Ubisoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9ba8143df50aced61be28f28c17c2c54438fd91471a45af51428a4954f9c7646","category":"Thai"}
{"title":"ทีมวิจัยสแตนฟอร์ดระบุ AI ในกลุ่ม LLM ยังมั่วสูง ควรใช้กับการแพทย์อย่างระมัดระวัง","link":"https://www.blognone.com/node/138392","date":1708855403000,"content":"<div><div><div><p>ทีมวิจัยจากสถาบัน Human-Centered Artificial Intelligence (HAI) ของมหาวิทยาลัยสแตนฟอร์ด รายงานถึงผลทดสอบการใช้งานปัญญาประดิษฐ์ในกลุ่ม LLM ว่าแม้จะมีข่าวว่า LLM สามารถวินิจฉัยโรคได้อย่างน่าทึ่งแต่ก็มีความผิดพลาดสูง ต้องระมัดระวัง</p>\n<p>ทีมงานทดสอบการใช้งาน LLM โดยใช้โมเดล 4 ตัว ได้แก่ GPT-4, Claude 2.1, Mistral Medium, และ Gemini Pro เฉพาะ GPT-4 นั้นสร้างแอป  retrieval augmented generation (RAG) ครอบอีกชั้นเพื่อทดสอบ โดยวัดว่าเวลาที่ LLM เหล่านี้ตอบคำถามแล้ว สามารถสร้างคำตอบโดยมีการอ้างอิงอย่างถูกต้องหรือไม่</p>\n<p>การวัดความถูกต้องมี 3 ระดับ ได้แก่ 1) การวัดว่าที่มาข้อมูลมีจริง ตัวปัญญาประดิษฐ์ไม่ได้สร้าง URL มั่วๆ มาเอง, 2) วัดว่าแต่ละประโยคนั้นมีในที่มาจริง มีแหล่งข้อมูลสนับสนุน, 3) วัดว่าคำตอบโดยรวมมีที่มาสนับสนุนจริงหรือไม่ โดยรวมใช้คำถาม 1,200 คำถาม</p>\n<p>ผลทดสอบพบว่า LLM มีแนวโน้มจะสร้างที่มาข้อมูลเองค่อนข้างบ่อย แม้แต่ GPT-4 ก็ยังสร้างที่มา มั่วๆ ถึง 30% ปัญหานี้ลดได้โดยอาศัยการทำ RAG ที่แหล่งที่มาเกือบทั้งหมดมีจริง แต่พอไปดูคำตอบแล้วกลับพบว่าข้อความแต่ละส่วนนั้นไม่ได้มีที่มาสนับสนุนประโยคในคำตอบจำนวนมาก แม้แต่ GPT-4 แบบ RAG ก็ยังมีคำตอบแบบนี้สูงถึง 30%</p>\n<p>ทีมวิจัยระบุว่ามีกระแสตื่นเต้นที่ LLM สามารถคำคะแนนทดสอบได้เหนือกว่านักเรียนแพทย์ แต่แพทย์จริงๆ นั้นต้องอาศัยการประเมินหลายด้านกว่าการทำข้อสอบแบบตัวเลือกที่ใช้ทดสอบ LLM มาก</p>\n<p>ที่มา - <a href=\"https://hai.stanford.edu/news/generating-medical-errors-genai-and-erroneous-medical-references\">Institute for Human-Centered AI</a></p>\n<p><img alt=\"No Description\" src=\"https://www.blognone.com/sites/default/files/externals/7e597f3a92d48a1caa59e23f45f06dd8.jpg\" /></p>\n</div></div></div><div><div>Topics: </div><div><div><a href=\"/topics/standford\">Standford</a></div><div><a href=\"/topics/medical\">Medical</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"97f378338816108114d1264183c558597b1aa524eaf0b3f858110dccf473b4af","category":"Thai"}
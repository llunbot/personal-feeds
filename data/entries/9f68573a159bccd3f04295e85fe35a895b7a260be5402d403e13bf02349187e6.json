{"title":"โรงหนังอังกฤษยกเลิกการฉายหนังทดลอง ที่ใช้ AI เขียนบทให้ทั้งเรื่อง หลังกลุ่มผู้ชมคัดค้าน","link":"https://www.blognone.com/node/140528","date":1718969330000,"content":"<div><div><div><p>เรื่องมีอยู่ว่าโรงภาพยนตร์ The Prince Charles Cinema ในลอนดอน ประเทศอังกฤษ ได้ประกาศว่าจะฉายภาพยนตร์รอบปฐมทัศน์เรื่อง The Last Screenwriter โดยบอกว่าเป็นครั้งแรกของภาพยนตร์ทดลองที่เขียนบททั้งเรื่องด้วย ChatGPT</p>\n<p>ภาพยนตร์ The Last Screenwriter นี้สร้างโดย Peter Luisi ซึ่งร่วมมือกับนักเขียนบทภาพยนตร์ชื่อ Jack ที่พบว่าเขาสามารถใช้ AI สร้างบทภาพยนตร์ทั้งเรื่องได้ มีรายละเอียดปลีกย่อยที่ครบถ้วนมากพอ จึงเกิดเป็นไอเดียว่าจะเป็นอย่างไร ถ้ามีภาพยนตร์ที่ใช้ AI เขียนบท แล้วใช้ทีมงานมืออาชีพเป็นผู้ผลิต</p>\n<p>อย่างไรก็ตามผลตอบรับจากประกาศนี้ไม่ดีนัก ผู้ชมที่เป็นลูกค้าของโรงภาพยนตร์แสดงความเห็นต่อต้าน โดยมองว่า AI กำลังเข้ามาทำลายอุตสาหกรรมงานสร้างสรรค์ กรณีล่าสุดที่เห็นก็คือสมาคมนักเขียนแห่งอเมริกาหยุดงานประท้วง โดยมีหัวข้อการประท้วงเรื่องการนำ AI มาใช้เขียนบทด้วย</p>\n<p>ต่อมาโรงภาพยนตร์ Prince Charles Cinema <a href=\"https://www.instagram.com/princecharlescinema/\">จึงประกาศยกเลิกการฉายภาพยนตร์นี้</a> โดยบอกว่าเจตนาของผู้สร้างที่นำมาสู่การตัดสินใจให้ฉายนั้น เป็นการทดลองเพื่อดูผลตอบรับทางศิลปะจากการผลิตภาพยนตร์ที่ใช้ AI มาช่วยบางส่วน อย่างไรก็ตามเมื่อผู้ชมซึ่งเป็นผู้สนับสนุนโรงภาพยนตร์ไม่เห็นด้วย จึงนำมาสู่การยกเลิกการฉายนั่นเอง</p>\n<p>ที่มา: <a href=\"https://www.bbc.com/news/articles/cjll3w15j0yo\">BBC</a> ภาพ <a href=\"https://www.instagram.com/p/C8UcOd4Nc7Y/\">Instagram: The Prince Charles Cinema</a></p>\n<p><img alt=\"No Description\" src=\"https://www.blognone.com/sites/default/files/externals/02adc77cce1b9fcab2a299e301e4bc14.jpeg\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/movies\">Movies</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9f68573a159bccd3f04295e85fe35a895b7a260be5402d403e13bf02349187e6","category":"Thai"}
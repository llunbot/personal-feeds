{"title":"สอนหนังสือออนไลน์","link":"https://menn.blog/teach-online/","date":1630373922000,"content":"<img src=\"https://menn.blog/content/images/2021/08/elearning-menn.jpg\" /><p>นอกจากรับทำเว็บ เขียนธีมและปลั๊กอินสำหรับเวิร์ดเพรสขายที่ <a href=\"https://seedwebs.com/\">Seed Webs</a> ผมเองก็มีงานสอนเป็นระยะ ทั้งอบรมร่วมกับสถาบันการศึกษา หน่วยงานต่างๆ หรือทำ <a href=\"https://seedwebs.com/seed-kits/\">คอร์สออนไลน์สำหรับคนทำเว็บ</a> ด้วย ซึ่งแน่นอนว่าลองผิดลองถูกมาหลายอย่างเหมือนกัน</p><p>เลยขอมาบันทึกการสอนหนังสือในยุคโควิด การทำคอร์สออนไลน์ เครื่องมือและซอฟต์แวร์ที่ใช้ในปัจจุบันฮะ</p><h2>สอนออนไลน์ โปรแกรมอะไรดี?</h2><h3>1. สอนสดแบบไลฟ์</h3><p>รองรับคนดูได้เยอะๆ หลักพันหลักหมื่น เท่าที่ใช้มา ประทับใจ <a href=\"https://www.ecamm.com/\">Ecamm Live (Mac)</a> ที่สุด จ่ายแล้วจบ ไลฟ์ออก Facebook, Youtube พร้อมกันได้</p><p>แม้ <a href=\"https://obsproject.com/\">OBS</a> จะฟรี แต่เจอ UI แล้วยังไม่ประทับใจ</p><p>ข้อเสียของการไลฟ์คือ มันจะหน่วงประมาณ 20 วินาที และถ้าคอมเม้นต์เฟซบุ๊กมาพร้อมกันมากหน่อย คอมเม้นต์อาจจะหายหรือโดนบล็อก ดังนั้นเหมาะกับคอร์สที่อยากได้คนดูเยอะ แต่คนถามน้อย พูดคุยกันน้อย</p><h3>ตัวอย่างคลิปที่ใช้วิธีไลฟ์สอน</h3><figure></figure><h3>2. สอนสดแบบกลุ่ม ไม่ใหญ่มาก</h3><p>หลักสิบถึงร้อยคน ประทับใจ <a href=\"https://zoom.us/pricing\">Zoom Meeting แบบ Pro</a> มากที่สุด เพราะแต่ละคนสามารถเปิดไมค์ แชร์ Screen มาพูดคุยสอบถามได้ทันที ไม่หน่วง เสถียร ในขณะที่ Google Meet เจอปัญหาจุกจิกบ่อยกว่า รูปไม่เนียน ส่วน Microsoft Teams และ Cisco Webex ก็ดีอยู่ แต่ UI ยังไม่ประทับใจ แหะๆ</p><p>ที่ประทับใจ Zoom อีกอย่างคือการบันทึกวีดีโอไว้บน Cloud พอสอนเสร็จ เราสามารถแชร์ลิงก์วีดีโอให้คนอื่นมาดูย้อนหลังได้ ไม่ต้องดาวน์โหลดมาตัดต่อก็ได้</p><figure><img src=\"https://menn.blog/content/images/2021/08/elearning-people.png\" /><figcaption>ถ่ายรูปหมู่ผ่าน Zoom ในยุคโควิด คนเรียนประมาณ 80-90 คน</figcaption></figure><h3>3. สอนสดแบบกลุ่มใหญ่ </h3><p>คนดูหลายร้อยถึงหลายหมื่น ที่เคยใช้คือ <a href=\"https://zoom.us/pricing/webinar\">Zoom Webinar</a> ก็เสถียรมาก แม้คนดูจะไม่มีส่วนร่วมมากเหมือน Zoom Meeting แต่ว่าแชทถามมาได้ทันที ไม่หน่วงเหมือนการไลฟ์</p><p>มีคนหาวิธีนำไปใส่ในเว็บไซต์ (ผ่าน iframe) ที่ลิงก์ <a href=\"https://devforum.zoom.us/t/zoom-webinar-as-iframe-without-registration-and-login-and-user-should-have-no-control-i-want-to-share-just-video-and-audio/8508\">Zoom webinar as iframe without registration and login</a> ก็ดูน่าสนใจดีครับ</p><h3>4. อัดคอร์สไว้ล่วงหน้า</h3><p>เนื่องจากผมเองมักจะต้องแชร์หน้าจอเวลาสอน ทำให้ลองหามาหลายโปรแกรม ทั้ง <a href=\"https://www.techsmith.com/video-editor.html\">Camtasia</a> ที่ดีมาก แม้จะแพงพอควร หรือ <a href=\"https://dc.wondershare.com/\">DemoCreator</a> ที่ดูว้าวและวัยรุ่นมาก</p><p>แต่ที่เบา อัดง่าย แก้ง่าย กลายเป็นประทับใจ <a href=\"http://www.telestream.net/screenflow/overview.htm\">ScreenFlow</a> มากที่สุด ใช้มาหลายปี ไปลองตัวอื่นแล้วก็กลับมาตายรังที่โปรแกรมนี้ทุกที</p><h3>ตัวอย่างวีดีโอสอนที่สร้างจาก ScreenFlow</h3><figure></figure><hr /><h2>แนวทางการสอนพร้อมจอต่างๆ</h2><p>โปรแกรมยุคนี้รองรับ Input หลายๆ อย่างได้พร้อมกันหมด ทั้งจากหน้าจอ กล้องเว็บแคม กล้อง DSLR จาก iPhone หรือ iPad ดังนั้นก็ไม่น่ามีปัญหาในสอนพร้อมกับแสดงจอต่างๆ</p><h3>การแชร์จอ</h3><p><strong>สำหรับการสอนสด</strong> คำแนะนำคือ พยายามแชร์ทีละโปรแกรม มากกว่าแชร์ทั้งหน้าจอ เพราะทำให้คนดูเห็นข้อมูลได้ง่าย ตัวอักษรจะใหญ่กว่าแชร์ทั้งจอ และเราเองก็สามารถแอบเปิดโปรแกรมอื่นโดยไม่ให้ผู้เรียนเห็นได้ (เช่น เช็คผลลัพธ์ก่อน หรือ หารูปประกอบก่อน ฯลฯ)</p><p><strong>สำหรับการอัดคอร์ส</strong> ผมคิดว่าควรแชร์ทั้งจอ เพราะทำให้วีดีโอและหน้าจอมีขนาดสม่ำเสมอ ควรตั้งความละเอียดจอไม่มากนัก เพื่อให้อ่านง่าย และคอมทำงานไม่หนักเกิน ซึ่งที่ผมคิดว่าเหมาะสมคือ 1600 x 900 px และขยายขนาดฟอนต์ใน Browser ขึ้นอีกหน่อย เปิด Browser ที่ขนาดเต็มจอ ทำให้คนเรียนโฟกัสกับเนื้อหาง่าย ไม่มีสัญลักษณ์อื่นๆ มารกหน้าจอ</p><p>ผมลงโปรแกรม <a href=\"http://easyresapp.com/\">EasyRes</a> ไว้ ช่วยให้เปลี่ยนหน้าจอความละเอียดจอได้สะดวกดี</p><h3>การออกกล้อง</h3><p>อันนี้แล้วแต่จริต แม้ผมจะไม่ใช่สายโชว์หน้าตา แต่เวลาเห็นหน้ามืดๆ มันๆ ของตัวเองในจอ ก็รู้สึกเขินอยู่บ้าง เลยต้องอาศัยแสงส่องหน้าซักหน่อย ตอนแรกก็ไปหาพวกไฟไลฟ์สดทั่วไปในเว็บขายของ ก็ไม่แพง</p><p>แต่พอสอนหลายๆ ชั่วโมง รู้สึกเลยว่าไฟไลฟ์สด หรือแม้แต่ Softbox ในสตูดิโอ มันร้อนเกิน ทำให้ตาพร่าและอ่อนเพลีย (ข้ออ้างเรื่องสุขภาพทำให้เราซื้อของแพงได้) เลยมาลงเอยที่ไฟติดโต๊ะ <a href=\"https://www.elgato.com/en/key-light\">Elgato Key Light</a> ก็ไม่เจอปัญหาอ่อนเพลียจากแสงไฟอีกเลย 555</p><figure></figure><p>ผมซื้อจาก <a href=\"https://www.bigcamera.co.th/elgato-key-light-10gak5401\">BIG Camera</a> ราคา 7,990 บาท (ต่อข้าง) แต่ถ้ารู้สึกมันแพงไป อีกเจ้าที่คุณภาพใกล้กัน ราคาถูกหน่อย (แต่ดีไซน์เทอะทะนิดๆ) คือ Nanlite Compac Series</p><p>เหตุผลอีกข้อคือ ผมคิดว่า เลือกไฟดีแล้วใช้กล้องเว็บแคมธรรมดาของ iMac ก็ได้ภาพที่คุณภาพโอเคแล้ว คุ้มกว่าใช้กล้อง DSLR ราคาหลายหมื่น ที่แม้จะสวยกว่า แต่ต่อสายวุ่นวายและใช้เวลาเตรียมการมากกว่า ดังนั้น ผมคิดว่าเงินเท่าๆ กัน เอาไปลงที่ไฟคุ้มกว่าลงที่กล้อง</p><h3>แต่งหน้า</h3><p>ผู้ชายโดยทั่วไปคงไม่แต่งหน้า ผมเองแรกๆ ก็ปล่อยหน้ามัน เลยไปหารองพื้นมาบ้าง แต่รู้สึกมันวุ่นวายไปหน่อย ตอนนี้เลยจบที่กระดาษซับมันแบบมีแป้งในตัว ของ GATSBY (เพราะหาซื้อง่ายดี ยังไม่เคยลองยี่ห้ออื่นเทียบกันฮะ)</p><h3>ฉากเขียว (Green Screen)</h3><p>ไม่ถึงกับจำเป็นนัก แต่พอมีก็รู้สึกว่า ทำวีดีโอที่ดูซับซ้อนได้ง่ายๆ เวลาสอนสด ก็เปลี่ยนพื้นหลังง่าย เวลาทำคอร์ส ก็ตัดฉากหลังออก เอาตัวเราไปแปะหน้าจอได้เลย</p><p>พอดีซื้อไฟของ Elgato เลยใช้ฉากของเจ้านี้ไปด้วย (ซื้อจาก <a href=\"https://www.lazada.co.th/products/i710072605-s1362182441.html\">Lazada - Corsair ร้านค้าทางการ</a>) แพงแต่ทนทานดี แต่ใครที่ไม่แน่ใจว่าจำเป็นหรือเปล่า ลองซื้อแบบไม่กี่ร้อยบาทมาลองก่อนก็ได้ครับ</p><figure></figure><h3>ฉากหลัง</h3><p>ถ้าใช้ฉากเขียวแล้ว เราก็สามารถเปลี่ยนฉากหลัง (Background) ได้ง่าย ผมเองใช้วิธีไปหารูปฟรีจากเว็บ Unsplash เช่น <a href=\"https://unsplash.com/backgrounds/apps/zoom\">Zoom Backgrounds</a> แล้วมาทำให้รูปเบลอซักหน่อย ก็โอเคละ (แต่รูปแรก ทีมงานจากม.ศรีปทุมไปถ่ายห้องจริงมาให้นะครับ)</p><figure><img src=\"https://menn.blog/content/images/2021/08/elearning-zoom-menn.jpg\" /><figcaption>กล้อง iMac กับ Green Screen</figcaption></figure><h3>ไมค์บันทึกเสียง</h3><p>เนื่องจากก่อนหน้านี้ซื้อมาทำเพลงด้วย เลยใช้ <a href=\"https://musicspace.co.th/product/rode-nt1ai1-kit-complete-studio-set/\">RODE Complete Studio Set</a> เสียงดีมาก แต่ถ้าแค่อัดเสียงพูด ไมค์ทั่วไปที่แถมมากับมือถือก็ใช้งานได้ละ</p><h3>การเขียนสคริปต์</h3><p>โดยปกติ เราควรเขียน Script หรือวางขั้นตอนการสอนก่อน อาจทำเป็นสไลด์เพื่อเรียงลำดับเนื้อหา</p><p>แต่ผมเองเป็นพวกไม่ชอบสไลด์ และเท่าที่ทำมาก็รู้สึกว่ามันไม่ครบถ้วนอยู่ดี เลยพบว่าวิธีที่ทำแล้วลงตัวสุดคือ</p><ol><li>ทำคนเดียว อัดเอง ตัดเอง มันทำให้ไม่เขิน ไม่เกร็งคนถ่ายหรือกล้อง</li><li>วางหัวข้อไว้แล้วถ่ายการสอนไปเลย วางแผนว่าแต่ละบท (คลิป) ยาว 5 - 15 นาที</li><li>ถ้าพูดผิดแล้วคิดว่าตัดใหม่ได้ ก็พูดเริ่มประโยคใหม่ แล้วอัดต่อไปเลย</li><li>อัดให้จบบทนั้นๆ แล้วหยุดถ่าย ปิดไฟ เปลี่ยนหน้าจอเป็นโปรแกรมตัดต่อ แล้วตัดต่อให้เสร็จไปเลย </li><li>ถ้าจะถ่ายซ่อม ก็เปิดไฟ แล้วถ่ายต่อเลย จะได้อธิบายเนื้อหาได้ต่อเนื่อง</li><li>แล้วพอจบ 1 คลิป (1 บท) ค่อยพัก</li></ol><p>แบบนี้จะทำให้คอร์สเป็นรูปเป็นร่างกว่า และบทต่อๆ ไป ก็อาจปรับไปตามเนื้อหาของบทก่อนหน้าได้ทันที </p><p>ถ้าเราอัดเสร็จหมดก่อน พอจะถ่ายซ่อมมันจะถ่ายยาก โดยเฉพาะถ้าออกแบบทำเว็บไปแล้ว หรือเขียนโปรแกรมไปแล้ว มันเจาะถ่ายก็จะไม่เหมือนเดิม</p><h3>ความสะดวก</h3><p>ปัจจัยนี้สำหรับผมสำคัญมาก เพราะถ้าสอนบ่อยแล้วต้องมาตั้งกล้อง ตั้งไฟ ยุ่งยาก มันทำให้พะวงเกินไป พอลงเอยที่แนวทางด้านบน ผมแค่เปิดคอม กดเปิดไฟผ่านคอม ดึงฉากเขียวลงมา ทำคนเดียวใช้เวลาไม่ถึงนาทีก็พร้อมเริ่มสอนหรืออัดคอร์สได้เลย</p><h3>บันทึกรูปโต๊ะทำงาน อุปกรณ์ค่อยๆ งอกมาทีละชิ้นฮะ 😅</h3><figure><img src=\"https://menn.blog/content/images/2021/08/elearning-desk-1.jpg\" /><figcaption>ยุคก่อนโควิดใช้ Macbook Pro เป็นหลัก ไมค์เป็นแบบตั้งโต๊ะ</figcaption></figure><figure><img src=\"https://menn.blog/content/images/2021/08/elearning-desk-2.jpg\" /><figcaption>ยุคโควิดเลยใช้ iMac ส่วนฉากหลังติดตู้หนังสือดูแบนไปหน่อย เลยเปลี่ยนทิศ</figcaption></figure><figure><img src=\"https://menn.blog/content/images/2021/08/elearning-desk-3.jpg\" /><figcaption>เปลี่ยนไฟส่องหน้า อาการตาพร่าหายไปโดยพลัน 555</figcaption></figure><figure><img src=\"https://menn.blog/content/images/2021/08/elearning-desk-4.jpg\" /><figcaption>หันหลังเข้ากำแพง หันข้างให้ประตู นั่งสบายกว่า</figcaption></figure><figure><img src=\"https://menn.blog/content/images/2021/08/elearning-desk-5.jpg\" /><figcaption>มุมด้านข้าง มีฉากเขียวเลื่อนลงมาได้</figcaption></figure><figure><img src=\"https://menn.blog/content/images/2021/08/elearning-desk-6.jpg\" /><figcaption>ยืนทำงาน แต่สอนนานๆ ก็นั่งฮะ</figcaption></figure><h2>จัดโต๊ะคอม</h2><h3>คีย์บอร์ด</h3><p>ผมเองลองซื้อคีย์บอร์ดแบบ Mechanical ของ Keychron มาใช้ อดทนอยู่ 2 สัปดาห์ก็ยอมแพ้ รู้สึกเทอะทะและเมื่อยมือ กลับมาตายรังที่ Apple Magic Keyboard ซึ่งข้อดีคือมีที่แสกนนิ้ว สะดวกดีมากเวลาใช้ <a href=\"https://1password.com/\">1Password</a></p><h3>เมาส์</h3><p>ซื้อ Logitech MX Master 3 มาลองใช้ก็พบว่าไม่ชอบอีก มันต้องจับเมาส์แบบตะปบ ทำให้เมื่อยมือและปวดข้อมือ ไม่เหมือน Apple Magic Mouse ที่เราใช้วิธีจับแบบเอาสันมือวางด้านข้าง แล้วเอียงมือ เอานิ้วเขี่ยๆ ทำให้ข้อมือไม่โดนโต๊ะ ใช้ทั้งวันก็จะไม่ปวดมือ (คนที่รู้สึกปวดข้อมือกับ Magic Mouse ผมว่าจับเมาส์ผิดนะฮะ)</p><h3>ที่รองเขียน</h3><p>ลองซื้อที่รองเมาส์ราคาหลักพันมาใช้ ก็ไม่ชอบอีก รู้สึกมันสากมือ ผมเองไม่ใช่คนเล่นเกม เลยไปลงเอยที่ <a href=\"https://www.lazada.co.th/products/tpu-leather-pad-60-75-cm-i2311191376-s7801945081.html\">ที่รองเขียนของ Morning Monday</a> แทน ชอบมาก วางมือสบาย ติดโต๊ะดี ทำความสะอาดง่าย</p><h3>ไฟสีๆ</h3><p>แอบซื้อมาลองกับเค้าเหมือนกัน ติดใต้ Green Screen กะว่าเวลาถ่ายคลิปก็เปิดแสงขาวช่วยลบเงา พอไม่ถ่าย ก็เปิดสีอื่นๆ เปลี่ยนบรรยากาศห้อง</p><p>แต่ว่ามันกลับไม่ช่วยลบเงา ดันทำให้แสงสีเขียวมาฟุ้งในจออีก</p><p>กับปกติเริ่มทำงานเช้า (7-8 โมง) เลิกงานเย็น (5-6 โมง) แทบไม่อยู่หน้าโต๊ะคอมเวลาฟ้ามืด ไฟสีๆ เลยไม่มีโอกาสได้ใช้ซักที 😅</p><h3>ไมค์และการเก็บเสียง</h3><p>ไมค์นี่เกริ่นไปด้านบนแล้วว่าผมใช้อัดเพลงด้วย เลยซื้อของ RODE มา </p><p>ส่วนการเก็บเสียง จากประสบการณ์ที่ผ่านมา ถ้าเราทำระบบเก็บเสียงดีๆ บุผนัง มันทำให้อัดคอร์สแล้วเหนื่อยเกินไป เลยปล่อยเป็นห้องธรรมดาดีกว่า (แต่เป็นห้องแยกจากห้องอื่นๆ ในบ้าน) บางครั้งมีเสียงเข้าไมค์บ้างนิดหน่อย ไม่ได้กระทบการสอนมากนัก แลกกับการอัดง่าย ไม่เกร็ง ไม่ต้องเตรียมตัวเยอะ</p><h3>โต๊ะปรับระดับ</h3><p>ใช้ของ <a href=\"https://tams.design/\">TAM</a> มา 5-6 ปีละ แรกๆ เคร่งครัดการทำงานแบบ Pomodoro มาก (ลองอ่าน <a href=\"https://menn.blog/self-development-in-2015/\">การพัฒนาตนเองในปี 2558</a>) เลยปรับระดับทุก 30 นาที หลังๆ ก็ชิลๆ หน่อย ปรับทุก 1-2 ชั่วโมง</p><h3>เก้าอี้สุขภาพ</h3><p>ไปลองเก้าอี้สุขภาพแพงๆ แล้วรู้สึกมันแข็งไปหน่อย พอไปลองนั่ง <a href=\"https://www.boonthavorn.com/lifestyle-1075636\">เก้าอี้ของบุญถาวร</a> กลับชอบมากกว่า เลยซื้อตัวนี้แทน แล้วก็เลยคิดว่า ถ้ามีงบหลายหมื่น เอาไปลงที่โต๊ะปรับระดับดีกว่า เก้าอี้ถ้าราคาเกิน 5 พัน ก็มักเหลือเฟือสำหรับการนั่ง 1-2 ชั่วโมงไม่ปวดหลังแล้ว </p><p>เพราะจริงๆ ผมว่า เราควรเปลี่ยนอริยาบทบ่อยๆ มากกว่านั่งหลายๆ ชั่วโมงบนเก้าอี้แพงๆ ต่างหาก</p><h2>สรุป</h2><p>จริงๆ การสอนออนไลน์ ก็ไม่ได้ต้องมีอุปกรณ์อะไรเยอะขนาดนี้ ผมแค่หาเรื่องซื้อเท่าที่คิดว่าช่วยแก้ปัญหาต่างๆ และทำให้การทำงานง่ายขึ้น สุขภาพดีขึ้น </p><p>แม้ผมเองจะน้ำหนักจะร้อยกว่าโลมาเป็นสิบๆ ปี แต่ว่าพอสร้างบ้านที่ปาย และทำห้องทำงานแยกในช่วง 5 ปีมานี้ ก็ไม่ปวดหลัง ปวดเอว ปวดขา เหมือนเมื่อก่อนเลย ทำงานได้มีประสิทธิภาพดีขึ้น และสอนหนังสือได้มากขึ้น</p><p>หากใครมีซอฟต์แวร์ อุปกรณ์ หรือแนวทางการทำงานแบบอื่นๆ มาแนะนำแลกเปลี่ยนกันได้นะคร้าบ</p>","author":"เม่น","siteTitle":"เม่น • บล็อก","siteHash":"12f49096dcb7d4ce38cfda709c2a594b39fe28a8a04178d76c9958c90aebab51","entryHash":"efdfa9f15c706d35c2ed823fca40023bdada8c1fbf22aac7778d75582123260e","category":"Thai"}
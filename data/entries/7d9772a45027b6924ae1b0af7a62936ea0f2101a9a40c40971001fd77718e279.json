{"title":"Blue Origin ยื่นฟ้อง NASA ข้อหาเลือก SpaceX เป็นยานลงจอดดวงจันทร์เพียงรายเดียว","link":"https://www.blognone.com/node/124261","date":1629188134000,"content":"<div><div><div><p>Blue Origin บริษัทอวกาศของ Jeff Bezos ยื่นฟ้อง NASA แล้ว จาก<a href=\"https://www.blognone.com/node/122216\">กรณีเลือก SpaceX เป็นผู้พัฒนายานลงจอดดวงจันทร์ LHS ในภารกิจ Artemis</a></p>\n<p>บริษัทที่ส่งข้อเสนอ LHS มีทั้งหมด 3 รายคือ SpaceX, Blue Origin, Dynetics โดยตอนแรก NASA เคยมีแนวทางว่าจะเลือกข้อเสนอมากกว่า 1 ราย แต่สุดท้ายงบประมาณไม่พอ จึงเลือก SpaceX ที่เสนอราคาต่ำที่สุดเพียงรายเดียว</p>\n<p>Blue Origin และ Dynetics เคยยื่นคัดค้านไปยังสำนักงานตรวจสอบของรัฐบาลสหรัฐ (US Government Accountability Office) และ <a href=\"https://www.blognone.com/node/123904\">Jeff Bezos เคยเสนอออกเงิน 2 พันล้านดอลลาร์ให้เอง แลกกับ NASA เลือกข้อเสนอของ Blue Origin เพิ่มเข้ามา</a> แต่สุดท้าย NASA ก็ไม่ได้สนใจ</p>\n<p><img src=\"https://www.blognone.com/sites/default/files/externals/7dfc0f57e95a91115401e92249df892f.jpg\" /></p>\n<p><em>ภาพเรนเดอร์ยานลงจอดดวงจันทร์ของ Blue Origin</em></p>\n<p>ล่าสุด Blue Origin จึงตัดสินใจฟ้องศาลว่ากระบวนการคัดเลือกของ NASA มีข้อบกพร่อง ซึ่ง NASA บอกว่ารับทราบเรื่องคำฟ้องแล้ว และกำลังศึกษารายละเอียดอยู่</p>\n<p>เว็บไซต์ The Register อ้างความเห็นของ Kenneth Patton ผู้เชี่ยวชาญด้านกฎหมายจัดซื้อของสหรัฐ บอกว่าโอกาสชนะของ Blue Origin ค่อนข้างต่ำ เพราะในการสอบสวนของ US Government Accountability Office พบว่า NASA มีงบประมาณไม่พอจริงๆ และข้อเสนอของ SpaceX ก็ได้คะแนนรวมสูงกว่า ในขณะที่มีราคาต่ำกว่าคู่แข่งอื่นๆ มาก (ต่ำกว่า Blue Origin ครึ่งหนึ่ง)</p>\n<p><img src=\"https://www.blognone.com/sites/default/files/externals/a026d682cdac61827de4dc246e66ee9c.jpg\" /></p>\n<p>ฝั่งของ Elon Musk ก็ให้ความเห็นต่อเรื่องนี้ไว้ว่า ถ้าเราสามารถใช้ทนายและล็อบบี้ยิสต์ช่วยให้ขึ้นสู่วงโคจรได้จริงๆ ป่านนี้ Jeff Bezos น่าจะไปถึงดาวพลูโตแล้ว</p>\n<blockquote><p>If lobbying &amp; lawyers could get u to orbit, Bezos would be on Pluto rn</p>\n<p>— Elon Musk (@elonmusk) <a href=\"https://twitter.com/elonmusk/status/1425639813416427526?ref_src=twsrc%5Etfw\">August 12, 2021</a></p></blockquote>\n<p>ที่มา - <a href=\"https://www.theregister.com/2021/08/16/blue_origin_lawsuit/\">The Register</a></p>\n</div></div></div><div><div>Topics: </div><div><div><a href=\"/topics/blue-origin\">Blue Origin</a></div><div><a href=\"/topics/spacex\">SpaceX</a></div><div><a href=\"/topics/nasa\">NASA</a></div><div><a href=\"/topics/space\">Space</a></div><div><a href=\"/topics/lawsuit\">Lawsuit</a></div><div><a href=\"/topics/moon\">Moon</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7d9772a45027b6924ae1b0af7a62936ea0f2101a9a40c40971001fd77718e279","category":"Thai"}
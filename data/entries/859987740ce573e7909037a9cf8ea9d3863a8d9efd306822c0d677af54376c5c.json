{"title":"The Browser Company เลิกทำเบราว์เซอร์ Arc แล้ว เปลี่ยนมาทำตัวใหม่ Dia","link":"https://www.blognone.com/node/146644","date":1748353677000,"content":"<span>The Browser Company เลิกทำเบราว์เซอร์ Arc แล้ว เปลี่ยนมาทำตัวใหม่ Dia</span>\n\n  <div>\n    <div>Body</div>\n              <div><p>บริษัทสตาร์ตอัพ The Browser Company เจ้าของ <a href=\"https://www.blognone.com/node/139522\">เว็บเบราว์เซอร์ดาวรุ่ง Arc Browser</a> ประกาศยุติการพัฒนา Arc เรียบร้อยแล้ว และหันไปทำเบราว์เซอร์ตัวใหม่ชื่อ Dia แทน</p>\n<p>Josh Miller ผู้ก่อตั้ง The Browser Company บอกว่าตอนเริ่มทำ Arc ในปี 2019 เกิดจากปัญหาว่าเราทำทุกอย่างในเบราว์เซอร์โดยไม่สนใจ OS แต่เบราว์เซอร์อย่าง Chrome หรือ Safari ไม่ได้เปลี่ยนแปลงไปจากเดิมมากนัก โครงการ Arc เกิดขึ้นมาใต้แนวคิด \"your home on the internet\" ทุกอย่างทั้งเรื่องงาน เรื่องส่วนตัว อยู่ภายในเบราว์เซอร์</p>\n<p>อย่างไรก็ตาม หลังสร้าง Arc ไปได้สักพักหนึ่ง ทีมงานพบว่าคนที่ชอบจะ \"รักเลย\" แต่คนทั่วไปจะรู้สึกว่า Arc แตกต่างจากเบราว์เซอร์ตัวอื่นมากเกินไป มีเรื่องที่ต้องเรียนรู้เยอะ และประโยชน์ที่ได้รับไม่คุ้มกับการเสียเวลาศึกษา จากสถิติการใช้งานพบว่าหลายฟีเจอร์มีผู้ใช้เพียง 4-5% เท่านั้น</p>\n<p><img src=\"https://www.blognone.com/sites/default/files/files-2025/2025-05/windows-space-swiping.webp\" alt=\"\" /></p>\n<p><strong>หน้าตาของ Arc Browser</strong></p>\n<p>ในปี 2023 เมื่อกระแส AI เริ่มมา ตลาดเบราว์เซอร์กลับถูกคุกคามจากตลาด AI ทำให้ล่าสุดทีมตัดสินใจหันมาทำ Dia แทน</p>\n<p>Dia จะเป็นเบราว์เซอร์ที่ออกแบบในยุค AI ที่เว็บไม่ใช่อินเทอร์เฟซหลัก คนย้ายไปใช้งานผ่านหน้าจอแชทแทน แต่เว็บก็ยังคงอยู่ไม่หายไปไหน ทีมงานจะพยายามหาจุดสมดุลระหว่างสองโลกเข้าด้วยกัน และเริ่มเปิดทดสอบแบบ alpha ในกลุ่มปิดแล้ว</p>\n<p>ส่วนเหตุผลที่ไม่เปลี่ยน Arc มาเป็น Dia แต่แยกทำเป็นตัวใหม่ไปเลย เพราะต้องการรีเซ็ตแนวทางใหม่ ต้องการสร้างเบราว์เซอร์ที่เรียบง่าย ไม่ฉีกไปจากเบราว์เซอร์ทั่วไปมากนัก เพื่อแก้ปัญหา Arc ที่ใช้งานยากเกินไป นอกจากนี้ยังมีเรื่องสถาปัตยกรรมของ Dia ที่วางรากฐานใหม่ให้ทำงานรวดเร็ว แก้ปัญหา Arc ที่บวม เลิกใช้ The Composable Architecture (TCA) และ SwiftUI เพื่อให้ Dia เบาขึ้น</p>\n<p>ที่มา - <a href=\"https://browsercompany.substack.com/p/letter-to-arc-members-2025\">The Browser Company</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Tue, 27/05/2025 - 20:47</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"859987740ce573e7909037a9cf8ea9d3863a8d9efd306822c0d677af54376c5c","category":"Thai"}
{"title":"AMD เปิดตัวซีพียูโน้ตบุ๊ก Ryzen 8040 ยังใช้แกน Zen 4, RDNA 3 เหมือนเดิม บางรุ่นลดสเปกลงจากเดิม","link":"https://www.blognone.com/node/137122","date":1701916613000,"content":"<div><div><div><p>AMD เปิดตัวชิป Ryzen 8040 Mobile (โค้ดเนม Hawk Point) สำหรับโน้ตบุ๊ก ถือเป็นการอัพเกรดรอบใหม่หลังออก <a href=\"https://www.blognone.com/node/132135\">Ryzen 7000 เมื่อต้นปี 2023</a></p>\n<p>เหตุที่ต้องเรียก Ryzen 8040 (ลงท้ายด้วย 40) เป็นเพราะ<a href=\"https://www.blognone.com/node/130290\">ระบบเลขรุ่นแบบใหม่ของ Ryzen Mobile</a> ที่ตัวเลขหลักที่สามบอกรุ่นของสถาปัตยกรรม Zen แปลว่าซีพียูในซีรีส์นี้ทั้งหมดใช้แกน Zen 4 นั่นเอง</p>\n<p>Ryzen 8040 Mobile ยังใช้แกนซีพียู Zen 4, แกนจีพียู RDNA 3 และชิปปัญญาประดิษฐ์ (NPU) XDNA 1 เหมือนกับ Ryzen 7040 (โค้ดเนม Phoenix) ทุกประการ แปลว่านี่เป็นการย้อมแมว [เรียกให้สุภาพว่า \"รีเฟรช\"] ชิปเดิมมาขายใหม่ คั่นเวลาก่อนเปิดตัวชิปโน้ตบุ๊กรุ่นหน้าโค้ดเนม Strix Point ที่จะเป็นการอัพเกรดใหญ่ในปี 2024</p>\n<p>ของใหม่จริงๆ ใน Ryzen 8040 คือประสิทธิภาพของชิป NPU ที่เพิ่มขึ้นจากเดิม (จาก 10 TOPS เป็น 16 TOPS) โดยชิป 8040 เกือบทุกตัว (ยกเว้น 2 รุ่นล่างสุด) มี NPU สำหรับเร่งความเร็ว AI มาให้ในตัว ซึ่ง AMD ชูจุดขายเรื่องซอฟต์แวร์ Ryzen AI ที่พร้อมให้ฝั่งแอปพลิเคชันเรียกใช้งาน</p>\n<p><img alt=\"No Description\" src=\"https://www.blognone.com/sites/default/files/externals/c664391570d15c26494ecce9af05819b.jpg\" /></p>\n<p>ชิป Ryzen 8040 ที่เปิดตัวรอบนี้ มีทั้งหมด 9 รุ่น ตั้งแต่ Ryzen 3-9 โดยแยกตัวห้อยตามระดับพลังงาน 2 แบบคือ HS (45W) และ U (28W) แต่ยังไม่มีรุ่น HX (75W) ออกมาเหมือนกับตอน Ryzen 7000</p>\n<p>ชิปรุ่นสูงสุดที่เปิดตัวคือ Ryzen 9 8945HS มี 8 คอร์/16 เธร็ด คล็อคสูงสุด 5.2GHz แคชรวม 24MB อย่างไรก็ตาม เว็บไซต์ Tom's Hardware ตั้งข้อสังเกตว่าชิปบางรุ่นย่อยถูกลดสเปกลงมาจาก Ryzen 7000 รหัสเดียวกัน เช่น Ryzen 7 8840HS ลดค่า TDP ลงเหลือ 28W (เท่ากับแบบ U แต่ดันห้อยท้าย HS) หากเทียบกับ Ryzen 7 7840HS ตัวเดิมเป็น 45W โดย AMD ใช้วิธีลดคล็อคลงเพื่อลดการใช้พลังงานให้อยู่ในกรอบ 28W</p>\n<p><img alt=\"No Description\" src=\"https://www.blognone.com/sites/default/files/externals/cc3acbf03f4e2f2bffac99dbce30fe94.jpg\" /></p>\n<p>ที่มา - <a href=\"https://www.amd.com/en/newsroom/press-releases/2023-12-6-amd-extends-mobile-pc-leadership-with-amd-ryzen-8.html\">AMD</a>, <a href=\"https://www.tomshardware.com/pc-components/cpus/the-refresh-that-wasnt-amd-announces-hawk-point-ryzen-8040-series-with-zen-4-rdna3-and-xdna-teases-strix-point\">Tom's Hardware</a></p>\n</div></div></div><div><div>Topics: </div><div><div><a href=\"/topics/ryzen\">Ryzen</a></div><div><a href=\"/topics/amd\">AMD</a></div><div><a href=\"/topics/cpu\">CPU</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c45fa79763f7a3969c1213aa47835354f1617918cdc72509f9d2458bb0cd6b05","category":"Thai"}
{"title":"กูเกิลเริ่มแสดงโฆษณาสินค้า ในหน้าผลการค้นหา AI Overviews ที่ใช้ AI ช่วยสรุปคำตอบ","link":"https://www.blognone.com/node/142381","date":1728016652000,"content":"<div><div><div><p><a href=\"https://www.blognone.com/node/142374\">กูเกิลเริ่มทดสอบฟีเจอร์ Generative AI ช่วยสรุปคำตอบใน Search มาตั้งแต่ปี 2023</a> ภายหลัง<a href=\"https://www.blognone.com/node/139757\">เปลี่ยนชื่อมาเป็น AI Overviews</a> และ<a href=\"https://www.blognone.com/node/141454\">ทยอยเปิดใช้งานในบางประเทศ</a> (ยังไม่มีไทย)</p>\n<p>ตอนที่เปิดตัว กูเกิลได้รับคำถามมากมายว่า หากใช้ AI สรุปคำตอบ เราก็ไม่ต้องกดลิงก์เข้าเว็บกันแล้ว จะมีผลกระทบกับทราฟฟิกของเว็บไซต์ต่างๆ รวมถึงรายได้จากโฆษณาบนเว็บของกูเกิลหรือไม่ คำตอบที่ผ่านมาของกูเกิลก็อ้อมๆ แอ้มๆ คือบอกว่ารายการลิงก์และพื้นที่แสดงโฆษณายังมีอยู่เหมือนเดิม (แม้อยู่ในตำแหน่งต่ำลงไปจากเดิม เพราะ AI Overviews ถูกแสดงขึ้นมาก่อน)</p>\n<p>วันนี้กูเกิลมีคำตอบเรื่องโฆษณาให้แล้ว เพราะ AI Overviews เริ่มแสดงโฆษณาแล้ว</p>\n<p>ตัวอย่างที่กูเกิลนำมาโชว์คือโฆษณาแบบ Shopping Ads ที่ขายตัวสินค้าตรงๆ โดยกูเกิลเพิ่มพื้นที่แสดงสินค้าที่เกี่ยวข้องกับคำถาม เช่น หากเจอปัญหาคราบสกปรกเปื้อนเสื้อผ้า แล้วค้นหาคำว่า “how do I get a grass stain out of jeans?” เราจะได้คำตอบจาก AI Overviews แนะนำแนวทางแก้ปัญหาคราบหลายรูปแบบ ก่อนปิดท้ายด้วยการแสดงสินค้าขจัดคราบยี่ห้อต่างๆ ให้ตามไปกดซื้อกันต่อไป</p>\n<p>กูเกิลบอกว่าพื้นที่แสดงโฆษณาเหล่านี้จะเขียนคำว่า Sponsored อย่างชัดเจน และการแสดงสินค้าแบบนี้จะช่วยอำนวยความสะดวกให้ผู้ใช้งาน เพราะไม่ต้องไปกดค้นหาสินค้าที่ตัวเองต้องการอีกรอบ</p>\n<p>ที่มา - <a href=\"https://blog.google/products/ads-commerce/google-lens-ai-overviews-ads-marketers/\">Google</a></p>\n<p><img alt=\"No Description\" src=\"https://www.blognone.com/sites/default/files/externals/5ed67b34c3e41ec3b45dfd9cee071f34.png\" /></p>\n</div></div></div><div><div>Topics: </div><div><div><a href=\"/topics/google-search\">Google Search</a></div><div><a href=\"/topics/advertising\">Advertising</a></div><div><a href=\"/topics/google\">Google</a></div><div><a href=\"/topics/search-engine\">Search Engine</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8fb31ed6f0aff89d9afc934e4bb1d0a37590e702afba1c421945acab37bb7896","category":"Thai"}
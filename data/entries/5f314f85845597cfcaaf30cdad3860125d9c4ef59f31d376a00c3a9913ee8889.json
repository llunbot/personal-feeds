{"title":"ไมโครซอฟท์ปิดช่องทางติดตั้งแอพแบบ ms-appinstaller หลังถูกใช้เผยแพร่มัลแวร์","link":"https://www.blognone.com/node/137434","date":1703980544000,"content":"<div><div><div><p>ตั้งแต่ Windows 10 (Fall Creators Update) เป็นต้นมา ไมโครซอฟท์มีช่องทางการติดตั้งแอพผ่านหน้าเว็บชื่อ App Installer เป็นการคลิกลิงก์ที่ใช้ URL ขึ้นต้นด้วย ms-appinstaller เพื่ออำนวยความสะดวกให้ผู้ใช้ (<a href=\"https://learn.microsoft.com/en-us/windows/msix/app-installer/installing-windows10-apps-web\">รายละเอียด</a>) โดยเบื้องหลังเป็นการติดตั้งไฟล์ใน<a href=\"https://learn.microsoft.com/en-us/windows/msix/overview\">แพ็กเกจฟอร์แมตใหม่ MSIX</a> ที่ใช้ใน Windows 10 อยู่แล้ว</p>\n<p>แต่ล่าสุด ทีมความปลอดภัย Microsoft Threat Intelligence พบว่ามีแก๊งแฮ็กเกอร์ใช้ช่องทาง ms-appinstaller เผยแพร่มัลแวร์ ตัวอย่างวิธีการใช้งานคือสร้างหน้าเว็บปลอมเป็นแอพดังๆ (เช่น Zoom หรือ Adobe) แล้วทำ SEO ให้ติดอันดับสูงๆ หรือซื้อโฆษณาบน search engine เพื่อหลอกผู้ใช้คลิกลิงก์เพื่อติดตั้งแอพบนวินโดวส์ได้ทันที (ตัวอย่างหน้าติดตั้ง จะเห็นว่าชื่อผู้สร้างแอพเป็นชื่ออื่นที่ไม่ใช่ Zoom)</p>\n<p><img alt=\"No Description\" src=\"https://www.blognone.com/sites/default/files/externals/4515f763d72873b113d7cb8e5186f34a.png\" /></p>\n<p>ไมโครซอฟท์ดำเนินมาตรการป้องกันเบื้องต้น โดยปิดช่องทางติดตั้งแอพแบบ ms-appinstaller เป็นดีฟอลต์ เพื่อสกัดการแพร่กระจายของมัลแวร์ (ผู้ใช้ต้องดาวน์โหลดไฟล์ MSIX มาก่อนแล้วติดตั้งเองโดยตรงแทน) และอัพเดตข้อมูลใน Microsoft Defender ให้รู้จักมัลแวร์เหล่านี้</p>\n<p>ในอดีตเคยเกิดเหตุการณ์เผยแพร่มัลแวร์ผ่าน ms-appinstaller แบบนี้มาแล้วครั้งหนึ่ง และไมโครซอฟท์เคยปิด ms-appinstaller มาแล้วเช่นกันในเดือนกุมภาพันธ์ 2022 ก่อนเปิดคืนมาภายหลังเมื่อทลายแก๊งมัลแวร์เก่าได้สำเร็จ อย่างไรก็ตาม การที่ช่องทางนี้เปิดโอกาสให้เกิดปัญหาซ้ำอีกรอบ ต้องรอดูว่าทางแก้ไขในระยะยาวของไมโครซอฟท์คืออะไร จะเป็นการปิดถาวร (เป็นค่าดีฟอลต์) ไปเลยหรือไม่</p>\n<p>ที่มา - <a href=\"https://www.microsoft.com/en-us/security/blog/2023/12/28/financially-motivated-threat-actors-misusing-app-installer/\">Microsoft</a>, <a href=\"https://msrc.microsoft.com/blog/2023/12/microsoft-addresses-app-installer-abuse/\">Microsoft</a>, <a href=\"https://www.bleepingcomputer.com/news/microsoft/microsoft-disables-msix-protocol-handler-abused-in-malware-attacks/\">BleepingComputer</a></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/windows-10\">Windows 10</a></div><div><a href=\"/topics/malware\">Malware</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5f314f85845597cfcaaf30cdad3860125d9c4ef59f31d376a00c3a9913ee8889","category":"Thai"}
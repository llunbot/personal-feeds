{"title":"SCB10X ปล่อยโมเดล Typhoon2 มีทั้งรุ่นข้อความ, ภาพ, และโมเดลเสียง","link":"https://www.blognone.com/node/143893","date":1735828212000,"content":"<div><div><div><p>SCB10X ประกาศปล่อยโมเดลปัญญาประดิษฐ์ LLM โดยรองรับหลายรูปแบบทั้งแบบขัอความปกติ, แบบรับภาพ, และแบบรับ/ตอบเป็นเสียง</p>\n<p>ตัวโมเดลทั้งหมดพัฒนาต่อมาจากโมเดลโอเพนซอร์ส Llama-3.1/3.2, Qwen2.5 พร้อมกับโมเดลความปลอดภัย Typhoon2-Safety ที่พัฒนามาจาก mdeberta-v3-base โดยจุดสำคัญคือการสร้างชุดข้อมูลที่สะท้อนวัฒนธรรมไทย ทีมงานสร้างโมเดลปัญญาประดิษฐ์มาจัดคะแนนข้อมูลว่าเกี่ยวข้องกับประเทศไทยหรือไม่ โดยให้คะแนน 1-5 ชุดข้อมูลที่ได้คะแนนเกินเกณฑ์ในหมวดต่างๆ ก็จะถูกนำมาใช้งาน ข้อมูลอีกส่วนหนึ่งยังเป็นการสร้างจาก LLM ที่อ่านข้อความแล้วเขียนเป็นภาษาไทยในสไตล์ หนังสือเรียน, บล็อก, หรือบทความวิชาการ</p>\n<p>ผลการฝึกนั้น <code>Typhoon2-Llama-70B-base</code> สามารถทำคะแนนได้ดีกว่าโมเดลตั้งต้นอย่าง <code>Llama3.1-70B</code> ในทุกชุดทดสอบภาษาไทย ขณะที่โมเดลเวอร์ชั่นเล็กลงไปนั้นได้คะแนนดีขึ้นหลายชุดแม้จะมีบางส่วนคะแนนแย่ลงกว่าโมเดลตั้งต้นบ้าง</p>\n<p>โมเดลแบบ multimodal นั้นมีสองรุ่น พัฒนามาจาก Llama 3.2 และ Qwen-VL สามารถทำคะแนนได้ดีขึ้นในการทดสอบภาษาไทยกว่าโมเดลเดิมอย่างชัดเจน เช่น ชุดทดสอบ OCR (TH) โมเดล <code>Typhoon2-Llama-3.2-11B</code>ทำคะแนน ROGUE-L ได้ 79.51 คะแนน ขณะโมเดลตั้งต้นได้ 64.41 คะแนน</p>\n<p>โมเดลเสียงเป็นการประกอบ encoder เพื่อสร้างอินพุตให้กับโมเดล LLM ที่เป็น Typhoon2-8B (Llama-3.1) อีกที ส่วนเอาท์พุตสร้างจากสถาปัตยกรรม Llama-Omni  แล้วสร้างชุดข้อมูลจากระบบแปลงข้อความเป็นเสียงของ Google Cloud Platform เมื่อวัดคะแนนทั้งในแง่ความผิดพลาดและคุณภาพเสียง Typhoon2 เอาชนะซอฟต์แวร์แปลงข้อความเป็นเสียงแบบโอเพนซอร์สได้ แต่ยังไม่สามารถเอาชนะบริการปิดผ่าน Google Cloud หรือ Azure ไปได้ โดยรายงานระบุว่าตอนนี้หากให้พูดไทย ก็จะเหมือนฝรั่งพูดไทย ขณะที่หากให้พูดภาษาอังกฤษก็จะเหมือนคนไทยพูดภาษาอังกฤษ</p>\n<p>โมเดลทั้งหมดเปิดให้ดาวน์โหลดแล้วบน <a href=\"https://huggingface.co/scb10x\">HuggingFace</a></p>\n<p>ที่มา - <a href=\"https://www.facebook.com/photo/?fbid=979773320842673&amp;set=a.617686053718070\">SCB10X</a></p>\n<p><img alt=\"No Description\" src=\"https://www.blognone.com/sites/default/files/externals/ac1df2638592881e5a2a875dd167049f.jpeg\" /></p>\n</div></div></div><div><div>Topics: </div><div><div><a href=\"/topics/scb10x\">SCB10X</a></div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c95dd1acaa69d1035e6e6463b0bbc80b7aeba4c379c1a21843eabbf7ab894ca6","category":"Thai"}
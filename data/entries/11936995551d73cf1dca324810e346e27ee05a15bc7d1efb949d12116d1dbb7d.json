{"title":"Riot ใช้เงินสร้าง Arcane 2 ซีซัน 250 ล้านเหรียญ เสียงตอบรับดี แต่ตัวเกมไม่ดึงดูดผู้เล่นใหม่","link":"https://www.blognone.com/node/143816","date":1735029915000,"content":"<div><div><div><p>Paul Bellezza ผู้อำนวยการสร้างของ League of Legends ออกมาให้สัมภาษณ์กับ Bloomberg ว่า Riot ใช้เงินไปกว่า 250 ล้านเหรียญเพื่อผลิตซีรีส์ Arcane ทั้ง 2 ซีซันออกมา และยังมีรายงานอีกว่า Riot ใช้เงินไปกับการทำการตลาดให้กับซีรีส์หลักสิบล้านเหรียญ</p>\n<p>ในการผลักดัน Arcane ออกมา Riot เลือกแนวทางสร้างด้วยตัวเอง แทนที่จะให้คนอื่นทำให้ โดยในปี 2020 Riot ได้ไปจ้าง Shauna Spenley ซึ่งเคยทำงานที่ Netflix (และปัจจุบันอยู่กับ Warner Bros. Discovery) ให้มาคุมทีม Entertainment ของตัวเอง และได้ว่าจ้างคนมาอีกหลายสิบคน</p>\n<p>Arcane ภาคแรกได้รับเสียงตอบรับเป็นอย่างดี โดยซีรีส์ซีซันแรกสามารถคว้า 4 รางวัลจาก Emmy Awards ปี 2022 และยังขึ้นแท่นซีรีส์ที่มีผู้รับชมสูงสุดในหลายประเทศ ส่วนซีซัน 2 ก็ยังได้รับเสียงตอบรับดีเยี่ยมจากผู้ชม</p>\n<p>อย่างไรก็ตาม Bloomberg บอกว่าแม้ Arcane จะฮอตฮิตติดตลาด แต่ก็นับว่าผิดพลาดถ้ามองในมุมธุรกิจ แหล่งข่าวระบุกับ Bloomberg ว่าบริษัทไม่มีแผนการทำเงินที่รัดกุมเพียงพอด้วยซ้ำก่อนจะปล่อยออกมา นอกจากนี้ นักวิเคราะห์อุตสาหกรรมยังมองว่า Arcane เป็นความล้มเหลวในเชิงพาณิชย์ แถมยังไม่สามารถดึงดูดผู้เล่นใหม่ ๆ ได้</p>\n<p>โฆษกของ Riot เองก็ออกมายอมรับกลาย ๆ ว่า แม้ตัวซีรีส์จะไม่สามารถทำกำไรได้แต่ก็มีประโยชน์ต่อธุรกิจในมุมอื่น ๆ และถือว่าประสบความสำเร็จหากวัดจากตัวชี้วัดภายในหลาย ๆ ตัว และที่สำคัญ Arcane ซีซันสองก็กำลังจะเข้าใกล้จุดคุ้มทุนขึ้นเรื่อย ๆ</p>\n<p>ที่มา: <a href=\"https://www.bloomberg.com/news/articles/2024-12-23/riot-s-250-million-netflix-show-was-a-tv-hit-financial-miss\">Bloomberg</a></p>\n<p><img src=\"https://www.blognone.com/sites/default/files/externals/8736bfdd6acd7fd7610b1ebc49ac8268.jpg\" alt=\"Arcane\" /></p>\n</div></div></div><div><div>Topics: </div><div><div><a href=\"/topics/riot-games\">Riot Games</a></div><div><a href=\"/topics/league-of-legends\">League of Legends</a></div><div><a href=\"/topics/entertainment\">Entertainment</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"11936995551d73cf1dca324810e346e27ee05a15bc7d1efb949d12116d1dbb7d","category":"Thai"}
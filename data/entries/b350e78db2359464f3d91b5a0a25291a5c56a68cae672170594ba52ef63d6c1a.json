{"title":"Remedy ดึง Annapurna ร่วมลงทุน Control 2, เตรียมนำ Control และ Alan Wake ทำหนัง-ซีรีส์","link":"https://www.blognone.com/node/141734","date":1724982563000,"content":"<div><div><div><p>Remedy Entertainment บริษัทเกมฟินแลนด์เจ้าของเกม Control และ Alan Wake ประกาศดึงบริษัทภาพยนตร์ Annapurna เข้ามาร่วมลงทุนในเกม Control 2 และพัฒนาแฟรนไชส์ Control กับ Alan Wake เป็นภาพยนตร์-ซีรีส์ทางทีวี</p>\n<p><a href=\"https://www.blognone.com/topics/annapurna\">Annapurna Pictures</a> เป็นบริษัทภาพยนตร์สัญชาติอเมริกัน ก่อตั้งเมื่อปี 2011 โดย Megan Ellison (ลูกสาวของ Larry Ellison แห่ง Oracle) มีผลงานสร้างภาพยนตร์ชื่อดังหลายเรื่อง เช่น Her, American Hustle, Nimona และภายหลังยังขยายมาทำธุรกิจเกมภายใต้ชื่อ Annapurna Interactive จัดจำหน่ายเกมอินดี้อย่าง <a href=\"https://www.blognone.com/node/135613\">Stray</a>,  Kentucky Route Zero, Outer Wilds, Cocoon เป็นต้น</p>\n<p>เดิมที Remedy Entertainment ใช้ยุทธศาสตร์พัฒนาเกมเป็นหลัก แล้วจัดจำหน่ายเกมผ่านบริษัทอื่น เช่น Control ภาคแรกผ่าน 505 Games ส่วน<a href=\"https://www.blognone.com/node/126241\">ซีรีส์ Alan Wake ไปกับ Epic Games</a> โดย<a href=\"https://www.blognone.com/node/131462\">เกม Control 2 ที่เปิดตัวในปี 2022 ตอนแรกยังจัดจำหน่ายผ่าน 505 Games</a> แต่ภายหลัง Remedy ซื้อสิทธิจัดจำหน่ายกลับมาทำเอง และล่าสุดคือดึงเอา Annapurna มาร่วมลงทุนด้วย</p>\n<p>สิ่งที่ทำให้แฟนๆ ตื่นเต้นที่สุดคงเป็นข่าวว่าค่ายหนังที่เข้าใจโลกของเกมอย่าง Annapurna จะได้สิทธินำเกม Control และ Alan Wake (ซึ่งเนื้อเรื่องก็เข้มข้น มีวิธีการเล่าเรื่องแบบหนังอยู่มากแล้ว) ไปพัฒนาเป็นภาพยนตร์และซีรีส์ด้วย ตรงนี้คงต้องใช้เวลากันอีกระยะหนึ่งกว่าจะได้เห็นผลลัพธ์เป็นรูปเป็นร่างกันต่อไป</p>\n<p>ที่มา - <a href=\"https://www.remedygames.com/article/remedy-and-annapurna-announce-a-strategic-cooperation-agreement\">Remedy Entertainment</a></p>\n<p><img alt=\"No Description\" src=\"https://www.blognone.com/sites/default/files/externals/ec321df12f780dede4bf04b4127d04a6.jpg\" /></p>\n<blockquote><p>We are partnering with Annapurna to co-finance Control 2. We hope you're as excited about what this means for our creative output and ongoing independence as we are.We are also happy to announce that Annapurna will work with us on expanding the Control and Alan Wake franchises… <a href=\"https://t.co/5RqOtREhxw\">pic.twitter.com/5RqOtREhxw</a></p>\n<p>— Remedy Entertainment (@remedygames) <a href=\"https://twitter.com/remedygames/status/1829188242542924022?ref_src=twsrc%5Etfw\">August 29, 2024</a></p></blockquote>\n</div></div></div><div><div>Topics: </div><div><div><a href=\"/topics/remedy-entertainment\">Remedy Entertainment</a></div><div><a href=\"/topics/games\">Games</a></div><div><a href=\"/topics/control\">Control</a></div><div><a href=\"/topics/alan-wake\">Alan Wake</a></div><div><a href=\"/topics/annapurna\">Annapurna</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b350e78db2359464f3d91b5a0a25291a5c56a68cae672170594ba52ef63d6c1a","category":"Thai"}
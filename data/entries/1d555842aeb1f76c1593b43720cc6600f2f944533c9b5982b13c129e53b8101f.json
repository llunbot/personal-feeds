{"title":"ซีอีโอ Ferrari ถูกปลอมเสียงด้วย Deepfake หลอกพนักงานให้โอนเงิน แต่เคสนี้ไหวตัวทัน","link":"https://www.blognone.com/node/141134","date":1722310893000,"content":"<div><div><div><p>Bloomberg รายงานว่าการหลอกลวงแบบ scam ที่ใช้ซอฟต์แวร์จำพวก deepfake ปลอมหน้าหรือเสียงของผู้บริหารยังระบาดรุนแรงขึ้นเรื่อยๆ โดยบริษัทขนาดใหญ่รายล่าสุดที่โดนโจมตีลักษณะนี้คือ Ferrari</p>\n<p>ในเดือนที่ผ่านมา ผู้บริหารระดับสูงของ Ferrari หลายคนได้รับข้อความทาง WhatsApp ที่แสดงตัวว่ามาจากซีอีโอ Benedetto Vigna พูดถึงดีลการซื้อกิจการใหม่ที่ยังเป็นความลับ ขอให้ผู้บริหารช่วยเซ็นสัญญาไม่เปิดเผยข้อมูล (NDA) และเข้ามาช่วยงานซีอีโอในดีลลับนี้</p>\n<p>หากผู้รับข้อความมีการตอบโต้กลับไป จะได้รับสายโทรเข้ามา เป็นเสียงปลอมของ Vigna สำเนียงอิตาเลียนภาคใต้ตามถิ่นเกิดของเขา อธิบายว่าต้องใช้เบอร์อื่นโทรมาแทนเบอร์ที่เขาใช้ประจำ เพราะอยากคุยเรื่องดีลที่เป็นความลับ และจำเป็นต้องมีธุรกรรมโอนเงินระหว่างประเทศอย่างเร่งด่วน เพื่อรักษาความได้เปรียบทางอัตราแลกเปลี่ยนสกุลเงิน</p>\n<p>อย่างไรก็ตาม ผู้บริหารรายหนึ่งของ Ferrari ที่รับสายนี้ เกิดเอะใจขึ้นมา และบอกว่าต้องขอยืนยันตัวตนว่าเป็น Vigna จริงๆ โดยสอบถามชื่อหนังสือที่ Vigna ตัวจริงเพิ่งแนะนำให้เขาอ่านเมื่อไม่กี่วันก่อน แน่นอนว่าผู้หลอกลวงไม่สามารถตอบได้และรีบวางสายไป</p>\n<p>เทคนิคการเลียนเสียงผู้บริหาร โดยใช้คลิปสัมภาษณ์ที่ปรากฏตามที่สาธารณะมาสร้างเสียงผ่านซอฟต์แวร์ deepfake เพื่อหลอกลวงพนักงานของบริษัทใหญ่ๆ นั้นไม่ใช่เรื่องใหม่ ก่อนหน้านี้เคยมี<a href=\"https://www.blognone.com/node/138045\">พนักงานของบริษัทในฮ่องกงถูกหลอกให้โอนเงินสำเร็จ ความเสียหายราว 900 ล้านบาท</a> ส่วนบริษัทระดับโลกอื่นๆ ที่เคยเปิดเผยว่าถูกโจมตีลักษณะนี้คือ WPP เอเยนซี่โฆษณารายใหญ่ของโลก ที่โดนปลอมเสียงของซีอีโอ Mark Read ทำให้ตอนนี้บริษัทหลายแห่งเริ่มเทรนนิ่งวิธีการแยกแยะการปลอมตัว ปลอมเสียงในลักษณะนี้แล้ว</p>\n<p>ที่มา - <a href=\"https://www.bloomberg.com/news/articles/2024-07-26/ferrari-narrowly-dodges-deepfake-scam-simulating-deal-hungry-ceo\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/87e872e1d8c7426f23c9e837cfb894f1.jpg\" /></p>\n<p>ภาพจาก <a href=\"https://x.com/Ferrari/status/1817137863714283615/photo/1\">@Ferrari</a></p>\n</div></div></div><div><div>Topics: </div><div><div><a href=\"/topics/ferrari\">Ferrari</a></div><div><a href=\"/topics/deepfake\">Deepfake</a></div><div><a href=\"/topics/speech-synthesis\">Speech Synthesis</a></div><div><a href=\"/topics/scam\">Scam</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1d555842aeb1f76c1593b43720cc6600f2f944533c9b5982b13c129e53b8101f","category":"Thai"}
{"title":"Trump เริ่มเปลี่ยนใจ ไม่คิดว่าแบน TikTok จะทำให้สหรัฐฯ มีความปลอดภัยจากจีนมากขึ้น","link":"https://www.blognone.com/node/144439","date":1738299701000,"content":"<div><div><div><p>“แค่จีนสอดแนมวัยรุ่นที่ดูวิดีโอบ้าๆ บอๆ นี่มันสำคัญขนาดนั้นเลยหรอ?” นี่คือคำพูดของประธานาธิบดีโดนัลด์ ทรัมป์ หลังมียอดวิวจาก TikTok ถล่มทลายระดับพันล้านวิว และสหรัฐฯ พยายามจะแบน TikTok</p>\n<p>ก่อนหน้านั้น <a href=\"https://www.blognone.com/node/117755\">ทรัมป์นี่แหละคือตัวตั้งตัวตีที่อยากจะแบน TikTok เอง</a></p>\n<p>นักกฎหมายอเมริกันส่วนใหญ่เห็นด้วยว่า TikTok เป็นภัยเสี่ยงต่อประเทศชาติ หน่วยงานรัฐบาล และกองทัพก็ออกคำสั่งห้ามคนในหน่วยงานดาวน์โหลดแอปบนโทรศัพท์มือถือที่เอาไว้สำหรับทำงาน ตั้งแต่สมัยทรัมป์ดำรงตำแหน่งสมัยแรก</p>\n<p>ปีที่แล้ว สภาคองเกรสได้ผ่านกฎหมายด้วยการสนับสนุนจากทั้งสองฝ่ายที่กำหนดให้ ByteDance บริษัทแม่ของ TikTok <a href=\"https://www.blognone.com/node/139399\">ขายกิจการให้กับเจ้าของที่ไม่ใช่ชาวจีน ถ้าไม่เป็นเช่นนั้น ก็ต้องถูกแบน</a> ศาลสูงสุดก็ยืนยันกฎหมายนี้บนพื้นฐานความมั่นคงของชาติ</p>\n<p>อย่างไรก็ตาม ผู้เชี่ยวชาญด้านความเป็นส่วนตัวและเทคโนโลยีบางคนบอกว่า การซื้อกิจการ TikTok ไม่ใช่วิธีแก้ปัญหาที่สมบูรณ์ในการปกป้องข้อมูลของผู้ใช้ชาวอเมริกันจากจีน เพราะจีนยังมีวิธีอื่น ๆ ในการเข้าถึงข้อมูลชาวอเมริกันอยู่</p>\n<p>อีกอย่าง แพลตฟอร์มโซเชียลมีเดียและเว็บไซต์อื่น ๆ ก็มีการเก็บข้อมูลที่คล้ายกับ TikTok ทั้งโลเคชัน ประวัติการค้นหา และประวัติการซื้อ หลายเว็บไซต์ก็ขายข้อมูลพวกนั้นให้กับนายหน้า</p>\n<p>แต่นักกฎหมายสหรัฐฯ ไม่ได้มีความกังวลกับประเด็นการเก็บข้อมูลของจีนเท่านั้น แต่พวกเขามองว่า รัฐบาลจีนอาจบังคับให้ ByteDance ปรับแต่งอัลกอริทึมของ TikTok เพื่อเผยแพร่โฆษณาชวนเชื่อหรือข้อมูลเท็จของจีน หรือสร้างความแตกแยกในบรรดาคนอเมริกัน</p>\n<p>ท่าทีของทรัมป์ต่อ TikTok ที่เปลี่ยนไป ทำให้เกิดคำถามว่า ทำไมทรัมป์ถึงดูกังวลเรื่องภัยความมั่นคงของชาติน้อยลง? ทรัมป์ตอบว่า เขาเปลี่ยนใจเพราะเขา “ต้องใช้มัน (TikTok)”</p>\n<p>ด้านผู้อำนวยการสถาบันนโยบายเทคโนโลยีจากมหาวิทยาลัยคอร์เนลมองว่า อาจเป็นเพราะจีนมีอำนาจน้อยลงกว่าเมื่อห้าปีที่แล้ว เศรษฐกิจจีนไม่แข็งแกร่งเหมือนเดิม มีปากมีเสียงน้อยลง และมีอิทธิพลในระดับนานาชาติน้อยลงด้วย</p>\n<p>อย่างไรก็ตาม เขามองว่า ไม่ว่าจะขายกิจการของ TikTok ให้กับสหรัฐฯ บางส่วนหรือทั้งหมด ก็ไม่ได้รับประกันว่าจีนจะไม่มีควบคุมหรืออยู่เบื่องหลังอีกต่อไป เพราะเทคโนโลยีนี้มีต้นกำเนิดมากจากจีน</p>\n<p>ที่มา: <a href=\"https://edition.cnn.com/2025/01/25/tech/banning-tiktok-american-data-security-trump/index.html\">CNN</a></p>\n<p><img alt=\"alt=&quot;Trump&quot;\" src=\"https://www.blognone.com/sites/default/files/externals/c013cc8a2f97ea78ed3a8f20f130a69d.jpeg\" /></p>\n</div></div></div><div><div>Topics: </div><div><div><a href=\"/topics/donald-trump\">Donald Trump</a></div><div><a href=\"/topics/tiktok\">TikTok</a></div><div><a href=\"/topics/china\">China</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4e27a72ca9e93db22232918214e4c2518239e5bdfd592e1517af14de4087f08b","category":"Thai"}
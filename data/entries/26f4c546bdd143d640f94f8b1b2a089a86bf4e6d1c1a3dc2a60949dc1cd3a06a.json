{"title":"FBI เข้าถึงข้อมูลในโทรศัพท์ของผู้ลอบสังหาร Trump ได้แล้ว ไม่เปิดเผยรุ่น-วิธีการเข้าถึง","link":"https://www.blognone.com/node/140919","date":1721181228000,"content":"<div><div><div><p>จากคดีลอบสังหาร Donald Trump ผู้ก่อเหตุคือ Thomas Matthew Crooks วัย 21 ปี ซึ่งโดนทีมรักษาความปลอดภัยยิงตอบโต้จนเสียชีวิตในที่เกิดเหตุ ทำให้เรายังไม่ทราบชัดถึงแรงจูงใจของเขาว่าทำไมถึงลอบสังหาร Trump</p>\n<p>คดีนี้กำลังถูกสอบสวนโดยสำนักงานสอบสวนกลาง (FBI) เพื่อค้นหาสาเหตุและแรงจูงใจของ Crooks โดยหลักฐานสำคัญชิ้นหนึ่งคือโทรศัพท์มือถือของ Crooks ซึ่งอาจมีข้อมูลสำคัญอยู่</p>\n<p>ปัญหาสำคัญของการหาหลักฐานในโทรศัพท์ทุกวันนี้ คือ ระบบรักษาความปลอดภัยของโทรศัพท์เองที่ปัจจุบันแข็งแกร่งมาก จนทำให้ในอดีตเคยเกิดดราม่ากับฝ่ายสืบสวนอยู่บ่อยครั้ง เช่น <a href=\"https://www.blognone.com/node/78119\">กรณีที่แอปเปิลไม่ยอมปลดล็อค iPhone ของผู้ก่อเหตุกราดยิงปี 2015</a> จนเรื่องไปถึงชั้นศาล แต่สุดท้าย <a href=\"https://www.blognone.com/node/79479\">FBI หาวิธีปลดล็อค iPhone ด้วยวิธีอื่นได้แทน</a> (คาดว่าเป็นการใช้ช่องโหว่บางอย่างของ iOS ที่ไม่เปิดเผยต่อสาธารณะ) ทำให้ไม่ต้องสู้คดีกันในชั้นศาล</p>\n<p>สำหรับกรณีของ Crooks นั้น FBI แถลงว่าทีมผู้เชี่ยวชาญทางเทคนิคสามารถเข้าโทรศัพท์ของ Crooks ได้แล้ว โดยไม่ระบุว่าโทรศัพท์เป็นรุ่นใด ยี่ห้อใด และ FBI เข้าถึงโทรศัพท์ได้อย่างไร (ข้อความที่แถลงคือ FBI technical specialists successfully gained access to Thomas Matthew Crooks’ phone) ตอนนี้สถานะของ FBI คือกำลังรวบรวมข้อมูลหลักฐานจากที่ต่างๆ อยู่</p>\n<p>ที่มา - <a href=\"https://www.fbi.gov/news/press-releases/update-on-the-fbi-investigation-of-the-attempted-assassination-of-former-president-donald-trump\">FBI</a> via <a href=\"https://news.slashdot.org/story/24/07/15/1644239/fbi-has-gained-access-to-the-trump-rally-shooters-phone-update\">Slashdot</a></p>\n<p><img alt=\"No Description\" src=\"https://www.blognone.com/sites/default/files/externals/c48c6dad8403e949d3cc883319135eab.jpg\" /></p>\n</div></div></div><div><div>Topics: </div><div><div><a href=\"/topics/fbi\">FBI</a></div><div><a href=\"/topics/donald-trump\">Donald Trump</a></div><div><a href=\"/topics/encryption\">Encryption</a></div><div><a href=\"/topics/crime\">Crime</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"26f4c546bdd143d640f94f8b1b2a089a86bf4e6d1c1a3dc2a60949dc1cd3a06a","category":"Thai"}
{"title":"Final Fantasy XVI ยอดขายตกลง 89% จากสัปดาห์แรกที่จำหน่ายในญี่ปุ่น","link":"https://www.blognone.com/node/134742","date":1688802016000,"content":"<div><div><div><p>รายงานของ Famitsu นิตยสารเกมชื่อดังของประเทศญี่ปุ่นเผยว่าในช่วงสัปดาห์ที่ 2 (26 มิถุนายน - 2 กรกฎาคม) เกม Final Fantasy XVI สามารถทำยอดขายไปได้เพียง 37,763 ชุดเท่านั้น เทียบกับสัปดาห์แรกที่ทำยอดขายไปได้ถึง 336,027 ชุด ถือว่าตกลงถึง 89% ซึ่งยอดขายนี้ไม่ได้รวมเวอร์ชั่นดิจิตอลแต่อย่างใด</p>\n<p>ถึงแม้ว่าในภาพรวม Final Fantasy XVI จะทำยอดขายทั่วโลกได้มากกว่า 3 ล้านในสัปดาห์แรก แต่ถ้าเทียบกับภาคก่อนหน้าอย่าง Final Fantasy XV ที่ทำยอดขายทะลุ 5 ล้านชุดใน 1 วัน ก็ถือว่ายอดขายของเกมซีรี่ส์ตกลงอย่างเห็นได้ชัด</p>\n<p>คุณ Hideki Yasuda นักวิเคราะห์ของ Tokyo Securities บอกว่านี่เป็นผลลัพท์ที่แย่มาก และเป็นไปไม่ได้ที่ยอดขายจะเพิ่มขึ้นนอกจากจะลดราคาเกมลงเยอะ ๆ และเขามองว่าที่ยอดขายล้มเหลวขนาดนี้มาจากการโปรโมทที่ไม่ดี และตัวเกมที่ดูห่างไกลจากเกม Final Fantasy ในอดีต ประหนึ่งทิ้งลูกค้ากลุ่มเก่าไว้ข้างหลัง</p>\n<p>แต่หากมองย้อนกลับไปสมัยที่ Final Fantasy XV วางจำหน่าย ในสัปดาห์ที่ 2 ยอดขายก็ตกลงถึง 90% เช่นกัน เรื่องนี้อาจจะต้องติดตามกันยาว ๆ เพราะคุณ Naoki Yoshida ผู้ควบคุมการผลิตของ Final Fantasy XVI เคยบอกว่าคาดหวังยอดขายรวมจาก 18 เดือนของการวางจำหน่ายเกม</p>\n<p><img src=\"https://www.blognone.com/sites/default/files/externals/3a8d1892df01eeff38e2ab7fa29ca7cd.jpg\" alt /></p>\n<p>ที่มา - <a href=\"https://news.yahoo.co.jp/articles/fddd5738f7fe9bd0ef00a17e8675c8d197064423\">Yahoo Japan</a></p>\n</div></div></div><div><div>Topics: </div><div><div><a href=\"/topics/final-fantasy\">Final Fantasy</a></div><div><a href=\"/topics/square-enix\">Square Enix</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f704b1360917d5a552868310a201590c8a999b9e4846e2e0ff5e0f8d2f485a37","category":"Thai"}
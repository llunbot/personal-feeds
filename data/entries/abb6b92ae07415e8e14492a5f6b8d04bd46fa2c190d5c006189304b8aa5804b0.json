{"title":"MariaDB ได้รับข้อเสนอซื้อกิจการและนำบริษัทออกจากตลาดหุ้น ที่มูลค่า 37 ล้านดอลลาร์","link":"https://www.blognone.com/node/138277","date":1708385857000,"content":"<div><div><div><p>MariaDB เปิดเผยว่าบริษัทได้รับข้อเสนอซื้อกิจการทั้งหมดจากบริษัทการลงทุน K1 Investment Management โดยจะซื้อหุ้นทั้งหมดที่ราคา 0.55 ดอลลาร์ต่อหุ้น คิดเป็นมูลค่ารวมประมาณ 37 ล้านดอลลาร์</p>\n<p>ตัวบริษัท MariaDB เป็นเจ้าของเครื่องหมายการค้า MariaDB โดยโครงการ MariaDB ที่เป็นโอเพนซอร์สนั้นยังใช้งานได้ฟรีภายใต้ MariaDB Foundation ซึ่งธุรกิจของบริษัทก็มาจากการขายฟีเจอร์ต่าง ๆ สำหรับลูกค้าองค์กร</p>\n<p>MariaDB <a href=\"https://www.blognone.com/node/126965\">นำบริษัทเข้าตลาดหุ้น</a>ในปี 2022 ด้วยวิธี SPAC ที่มูลค่ากิจการประมาณ 445 ล้านดอลลาร์ แต่ราคาหุ้นก็ปรับลดลงมาตลอด จนมูลค่ากิจการต่ำกว่า 50 ล้านดอลลาร์ ซึ่งเข้าเกณฑ์ถูกถอดออกจากการซื้อขายในตลาดหุ้นนิวยอร์ก จึงทำให้บริษัทได้รับข้อเสนอซื้อกิจการนี้นั่นเอง</p>\n<p>MariaDB บอกว่าบริษัทกำลังรับคำปรึกษาจากหลายส่วนเพื่อพิจารณาข้อเสนอดังกล่าว ซึ่ง K1 Investment Management มีเวลาในการปรับข้อเสนอจนถึง 29 มีนาคม 2024</p>\n<p>ที่มา: <a href=\"https://investors.mariadb.com/news/news-details/2024/Announcement-Regarding-Possible-Offer/default.aspx\">MariaDB</a> ผ่าน <a href=\"https://techcrunch.com/2024/02/19/struggling-database-company-mariadb-could-be-taken-private-in-a-37m-deal/\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/20fcba868242717b092c0518e1c28ce6.jpeg\" /></p>\n</div></div></div><div><div>Topics: </div><div><div><a href=\"/topics/mariadb\">MariaDB</a></div><div><a href=\"/topics/acquisition\">Acquisition</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"abb6b92ae07415e8e14492a5f6b8d04bd46fa2c190d5c006189304b8aa5804b0","category":"Thai"}
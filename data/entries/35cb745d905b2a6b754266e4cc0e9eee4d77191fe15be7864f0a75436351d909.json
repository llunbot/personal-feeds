{"title":"เบื้องหลังความสำเร็จ Baldur’s Gate 3 มาจากสถานะพิเศษของ Larian Studios ที่อยู่นอกตลาดหุ้น","link":"https://www.blognone.com/node/135368","date":1692541620000,"content":"<div><div><div><p>Jason Schreier นักข่าวสายเกมของ Bloomberg เขียนวิเคราะห์เบื้องหลัง<a href=\"https://www.blognone.com/node/135337\">ความสำเร็จของเกม Baldur’s Gate 3 ที่ทำคะแนนรีวิวได้อย่างยอดเยี่ยม</a> ว่ามาจากทั้งปัจจัยการมีฐานจาก  Dungeons &amp; Dragons และทีมพัฒนา Larian Studios จากเบลเยียม มีประสบการณ์ทำเกม RPG แนวเทิร์นเบสมาแล้วอย่างโชกโชน (จากซีรีส์ Divinity ที่เริ่มทำมาตั้งแต่ปี 2002)</p>\n<p>แต่อีกปัจจัยสำคัญที่คนส่วนใหญ่มองไม่ค่อยเห็นคือโครงสร้างของ Larian Studios ที่แตกต่างจากบริษัทเกมอื่นๆ มาก เพราะมีขนาดใหญ่พอสมควร พนักงาน 450 คนใน 6 ประเทศ มีศักยภาพทำเกมระดับ AAA ได้ แต่เป็นบริษัทเอกชนที่อยู่นอกตลาดหลักทรัพย์ ทำให้ไม่ถูกบีบเรื่องโมเดลรายได้จากผู้ถือหุ้น เหมือนกับบริษัทเกมยักษ์ใหญ่รายอื่นๆ</p>\n<p><img src=\"https://www.blognone.com/sites/default/files/externals/cd9b2d57d32e072fa90e8ae1cd0a5072.jpg\" alt /></p>\n<p>นอกจากนี้ Swen Vincke ผู้กำกับเกม Baldur’s Gate 3 ยังเป็นซีอีโอของ Larian และเป็นผู้ถือหุ้นรายใหญ่ที่สุดของบริษัท (ร่วมกับภรรยา) มีสถานะพิเศษที่คนอื่นไม่มี เพราะเขาสามารถตัดสินใจเรื่องแนวทางของเกมได้ โดยไม่ต้องคำนึงเรื่องสถานะการเงินของบริษัทเลย การควบทั้ง 3 สถานะพร้อมกัน (ผู้กำกับ ซีอีโอ เจ้าของ) ทำให้เขาสามารถปฏิเสธไม่ทำเกมแบบ microtransaction ที่ทำเงินดีกว่าได้ แตกต่างจากผู้กำกับเกมในเครือ EA หรือ Take Two ที่อาจต้องยอมฝ่ายบริหารที่รับความกดดันจากผู้ถือหุ้นมาอีกที</p>\n<p>ที่มาของเงินลงทุนพัฒนาเกม Baldur’s Gate 3 ยังมาจากรายได้เกมเก่าๆ ของ Larian และการขายเกมล่วงหน้าแบบ Early Access มาตั้งแต่ปี 2020 เมื่อมีรายได้หล่อเลี้ยงบริษัทในระดับหนึ่ง ทำให้ Vincke มีอิสระอย่างเต็มที่ในการสร้างเกมให้ดีที่สุดตามที่เขาต้องการ สถานะพิเศษเหล่านี้ไม่สามารถทำได้เลยกับบริษัทเกมที่อยู่ในตลาดหลักทรัพย์</p>\n<blockquote><p>Thank you everyone for all the love and support. It brought a tear to many eyes and it's incredibly motivating for all of us. We can't thank you enough.That said - Hotfix 1 is cooking in the kitchen and we hope to get it out today.</p>\n<p>— Swen Vincke @where? (@LarAtLarian) <a href=\"https://twitter.com/LarAtLarian/status/1687444795143168000?ref_src=twsrc%5Etfw\">August 4, 2023</a></p></blockquote>\n<blockquote><p>You dream of this type of review but you never expect it. I can only repeat - team!!! <a href=\"https://t.co/9vhuDvfu9J\">https://t.co/9vhuDvfu9J</a></p>\n<p>— Swen Vincke @where? (@LarAtLarian) <a href=\"https://twitter.com/LarAtLarian/status/1692819966276338037?ref_src=twsrc%5Etfw\">August 19, 2023</a></p></blockquote>\n<p>อย่างไรก็ตาม Schreier ชี้ว่าโมเดลของ Larian เองก็มีจุดอ่อน เพราะหากเกม Baldur’s Gate 3 ไม่ประสบความสำเร็จอย่างที่คาด อาจทำให้ Larian มีปัญหาการเงินขึ้นมาทันที</p>\n<p>ความบีบคั้นของบริษัทเกมที่ต้องหารายได้เข้าบริษัทอย่างสม่ำเสมอ ตอบโจทย์ผู้ถือหุ้น จึงไม่น่าแปลกใจที่เราเห็นบริษัทเกมหันมาทำเกมแนว live service ขาย microtransaction หรือ battle pass กันหมด เพราะรายได้สูง ความเสี่ยงต่ำ แม้เกมเมอร์จำนวนมากไม่ชอบก็ตาม</p>\n<p>ที่มา - <a href=\"https://www.bloomberg.com/news/newsletters/2023-08-18/-baldur-s-gate-3-is-a-huge-hit-thanks-to-privately-owned-larian-studios?accessToken=eyJhbGciOiJIUzI1NiIsInR5cCI6IkpXVCJ9.eyJzb3VyY2UiOiJTdWJzY3JpYmVyR2lmdGVkQXJ0aWNsZSIsImlhdCI6MTY5MjM4ODM5NCwiZXhwIjoxNjkyOTkzMTk0LCJhcnRpY2xlSWQiOiJSWkxPUzdEV1JHRzAwMSIsImJjb25uZWN0SWQiOiJCMUVBQkI5NjQ2QUM0REZFQTJBRkI4MjI1MzgyQTJFQSJ9.NKzWMUqG0lSzRQabDAdvcedMydntxuvmB4NxkfX1M50\">Bloomberg</a></p>\n</div></div></div><div><div>Topics: </div><div><div><a href=\"/topics/baldurs-gate\">Baldur's Gate</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"35cb745d905b2a6b754266e4cc0e9eee4d77191fe15be7864f0a75436351d909","category":"Thai"}
{"title":"บอร์ด OpenAI หารืออีกรอบ อาจเชิญ Sam Altman กลับมาเป็นซีอีโออีกครั้ง","link":"https://www.blognone.com/node/136822","date":1700360072000,"content":"<div><div><div><p>Forbes รายงานว่าบอร์ดบริหารของ OpenAI ได้หารือกันอีกครั้ง ว่าจะนำ Sam Altman ซีอีโอที่บอร์ดเพิ่งมี<a href=\"https://www.blognone.com/node/136804\">มติไล่ออก</a>ไป กลับเข้ามารับตำแหน่งเดิมหรือไม่ หลังจาก<a href=\"https://www.blognone.com/node/136814\">กระแสที่ออกมารุนแรง</a> และมี<a href=\"https://www.blognone.com/node/136818\">พนักงานระดับสูง</a>หลายคนลาออกตาม</p>\n<p>ปัญหาตอนนี้ที่ OpenAI ภายใต้ซีอีโอชั่วคราว Mira Murati กำลังเผชิญนอกจากพนักงานที่มีความเชี่ยวชาญด้าน AI เริ่มไม่มั่นใจและอาจลาออกเพิ่มเติม ส่งผลต่อการดำเนินงานในอนาคตแล้ว ไมโครซอฟท์เองที่เป็นผู้ลงทุนหลักผ่านบริษัท For-Profit ก็อาจทบทวนความร่วมมือด้านการให้หน่วยประมวลผลคลาวด์ใหม่</p>\n<p>แหล่งข่าวยังบอกว่า Satya Nadella ซีอีโอไมโครซอฟท์นั้นก็<a href=\"https://www.blognone.com/node/136807\">รับทราบ</a>ข่าวการไล่ออกพร้อมกับคนอื่น จึงทำให้เขาโกรธมาก และต้องการประเมินสถานะการเป็นพาร์ตเนอร์ใหม่ ด้าน Bloomberg บอกว่า Satya ได้พูดคุยกับ Sam แล้วและบอกว่าพร้อมสนับสนุนทุกทางเลือกที่ Sam จะทำต่อไป</p>\n<p>ความท้าทายคือบอร์ดบริหารหากตัดสินใจให้ Sam กลับมา อาจต้องตัดสินใจให้เร็วที่สุด เพราะเขาและ Greg Brockman ประธานบอร์ดที่ประกาศลาออกตามเช่นกัน <a href=\"https://www.blognone.com/node/136820\">มีแผนตั้งสตาร์ทอัพด้าน AI แห่งใหม่</a> และเริ่มเจรจากับนักลงทุนแล้ว</p>\n<p>ส่วน The Wall Street Journal บอกว่าแผนนำ Sam กลับมาเป็นซีอีโออีกครั้งนั้น มาจากแรงกดดันของไมโครซอฟท์และ Thrive Capital ที่เป็นผู้ลงทุนใน OpenAI ส่วน For-Profit ซึ่งเบื้องต้น Sam ก็บอกว่าหากให้เขาเป็นซีอีโออีกครั้ง บอร์ดบริหารจะต้องรื้อใหม่ทั้งหมด และต้องปรับ<a href=\"https://www.blognone.com/node/136815\">โครงสร้างการกำกับควบคุม</a>ภายในบริษัทใหม่</p>\n<p>ที่มา: <a href=\"https://www.forbes.com/sites/alexkonrad/2023/11/18/openai-investors-scramble-to-reinstate-sam-altman-as-ceo/\">Forbes</a>, <a href=\"https://www.bloomberg.com/news/articles/2023-11-18/openai-board-being-pressed-by-some-investors-to-reinstate-altman\">Bloomberg</a> และ <a href=\"https://www.wsj.com/tech/openai-trying-to-get-sam-altman-back-4b728049\">The Wall Street Journal</a> ภาพ <a href=\"https://www.youtube.com/watch?v=Pn-W41hC764\">C-SPAN</a></p>\n<p><img alt=\"No Description\" src=\"https://www.blognone.com/sites/default/files/externals/6e3333b40e95d17a33f1809f923e4196.jpg\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/sam-altman\">Sam Altman</a></div><div><a href=\"/topics/ceo\">CEO</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"686acbafed67a80a5e4c863f85aea5ac707c313c09f4f045ce633ad1e72ac8d9","category":"Thai"}
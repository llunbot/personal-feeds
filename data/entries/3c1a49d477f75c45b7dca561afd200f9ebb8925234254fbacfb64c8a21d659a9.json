{"title":"รู้จัก “The Great Hesitation” เมื่อการสมัครงานสายเทคทำได้ยากขึ้น","link":"https://www.blognone.com/node/146786","date":1749044729000,"content":"<span>รู้จัก “The Great Hesitation” เมื่อการสมัครงานสายเทคทำได้ยากขึ้น</span>\n\n  <div>\n    <div>Body</div>\n              <div><p>ถ้ารู้สึกว่าการหางานในสายเทคช่วงนี้มันยากขึ้นจริง ๆ บอกเลยว่าไม่ได้คิดไปเอง เพราะตอนนี้หลายคนกำลังเจอทั้งเศรษฐกิจที่ไม่แน่นอน การเลย์ออฟที่ต่อเนื่อง และกระแส AI มาแทนที่คนทำงานกำลังมาแรงมาก ๆ ทำให้บริษัทเทคส่วนใหญ่ชะลอการจ้างงานลง แถมยังตั้งมาตรฐานสูงกว่าที่เคยอีกต่างหาก</p>\n<p>ตลาดแรงงานเทคที่เคยเฟื่องฟู กำลังชะลอตัวลงแบบปฏิเสธไม่ได้ จึงเกิดสิ่งที่หลายคนเรียกว่า \"The Great Hesitation\" หรือ \"ภาวะลังเลยิ่งใหญ่\" ที่ทำให้การจ้างงานใหม่หยุดชะงักและเข้มงวดขึ้น</p>\n<p><strong>ตำแหน่งน้อยลง แข่งขันสูงขึ้น ปลดคนต่อเนื่อง</strong></p>\n<p>ทุกวันนี้บริษัทเทคส่วนใหญ่ระวังตัวสุด ๆ เวลาจะจ้างใครสักคน บางที่กระบวนการสัมภาษณ์ยาวเป็นเดือน และจะรับเฉพาะตำแหน่งที่จำเป็นจริง ๆ เท่านั้น แถมยังคาดหวังว่าผู้สมัครต้องมีคุณสมบัติเป๊ะทุกข้อ บางครั้งยังต้องมีมากกว่าที่ระบุไว้ด้วยซ้ำ</p>\n<p>เช่นในสหรัฐฯ การจ้างงานสายเทคทุกภาคส่วนลดลงประมาณ 214,000 ตำแหน่งในเดือนเมษายน ตามข้อมูลของสมาคมการค้าเทคโนโลยี CompTIA</p>\n<p>คนที่มีงานอยู่แล้วก็เลือกจะอยู่กับที่ รอดูสถานการณ์และพยายามปรับตัวให้เข้ากับโลกที่ AI เข้ามามีบทบาทมากขึ้น ส่วนคนที่หางานก็เจออุปสรรคสารพัด ทั้งต้องแจ้งเงินเดือนตั้งแต่โทรคุยรอบแรก ไปจนถึงโดน AI กรองเรซูเมก่อนจะถึงมือคนจริง ๆ</p>\n<p>ส่วนหนึ่งเป็นเพราะ AI แม้ทำให้เกิดโอกาสใหม่ก็จริง แต่ก็ทำให้หลายตำแหน่งหายไป โดยเฉพาะสายไอทีระดับเริ่มต้นอย่างโปรแกรมเมอร์ หรือนักวิเคราะห์ระบบ ที่ตอนนี้ AI ทำแทนได้แล้ว</p>\n<p>ข้อมูลจาก LinkedIn พบว่า ในช่วงแปดปีที่ผ่านมา การจ้างงานผู้มีความสามารถด้าน AI เพิ่มขึ้น 640% ในสหรัฐฯ ซึ่งจากเทรนด์นี้เอง บางบริษัทถึงขั้นบอกว่า จะอนุมัติให้จ้างได้ก็ต่อเมื่อไม่สามารถใช้ AI ทำงานแทนได้จริง ๆ และการมีทักษะ AI ตอนนี้กลายเป็นเรื่องจำเป็นไปแล้ว</p>\n<p>นอกจากนี้ ถึงจะมีการจ้างงานในบางบริษัท แต่บริษัทเทคหันมาจ้างพนักงานแบบสัญญาจ้างมากขึ้น เพราะประหยัด และยืดหยุ่นกว่า ไม่ต้องเสี่ยงรับใครแบบถาวร</p>\n<p><strong>คนเก่งก็ยังโดนปัดตก</strong></p>\n<p>แม้แต่คนที่มีวุฒิสูง ๆ หรือมีประสบการณ์ในสาย AI ก็ยังไม่ได้งานง่าย ๆ บางคนส่งเรซูเมไปก็ไม่ผ่านระบบกรอง เพราะไม่ได้ใส่คำสำคัญที่ระบบคัดเลือกมองหา แถมตำแหน่งระดับกลางก็แทบไม่เปิดรับเลย</p>\n<p>วิศวกรระดับสูงยังเป็นที่ต้องการอยู่ แต่บทบาทในตอนนี้เปลี่ยนไป ต้องควบคุมดูแลโค้ดที่ AI สร้างขึ้น และทำให้แน่ใจว่าทุกอย่างทำงานได้ตามที่องค์กรต้องการ</p>\n<p>ที่มา: <a href=\"https://www.wsj.com/lifestyle/careers/tech-jobs-hiring-artifical-intelligence-35cd66b0\">Wall Street Journal</a>, <a href=\"https://www.forbes.com/councils/forbeshumanresourcescouncil/2024/09/17/how-talent-acquisition-leaders-can-navigate-the-great-hesitation/\">Forbes</a></p>\n</div>\n          </div>\n<span><a href=\"https://www.blognone.com/user/boompw\">boompw</a></span>\n<span><time>Wed, 04/06/2025 - 20:45</time>\n</span>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3c1a49d477f75c45b7dca561afd200f9ebb8925234254fbacfb64c8a21d659a9","category":"Thai"}
{"title":"MKBHD ยอมรับเรื่องแอป Panels ว่าผิดพลาดที่การตั้งราคา ได้แก้ไขไปหลายประเด็นแล้ว","link":"https://www.blognone.com/node/142536","date":1728823967000,"content":"<div><div><div><p>Marques Brownlee หรือ MKBHD ยูทูบเบอร์รีวิวสินค้าคนดัง ได้โพสต์วิดีโอเพื่อชี้แจงเกี่ยวกับแอปดาวน์โหลดวอลล์เปเปอร์ Panels ที่ถูกวิจารณ์ในหลายประเด็นช่วงที่ผ่านมา</p>\n<p>เขายอมรับว่าตัวเขาและทีมงาน \"ผิดพลาดในการตั้งราคาตอนแรก\" เมื่อแอปเปิดตัว (<a href=\"https://www.blognone.com/node/142186\">1,990 บาทต่อปี</a>) เขาบอกเองด้วยว่าถ้าให้เขารีวิวแอปนี้เอง ก็คงรู้สึกไม่ดีมาก ๆ</p>\n<p>ก่อนหน้านี้ Panels ได้<a href=\"https://www.blognone.com/node/142403\">อัปเดตแอป</a>โดยลดการแสดงผลโฆษณา และให้เข้าถึงวอลล์เปเปอร์ HD ได้ง่ายขึ้นแบบไม่มีโฆษณา ประเด็นนี้ MKBHD อธิบายเพิ่มเติมว่า แผนสมัครใช้งานราคาแพง (Panels Plus) ยังมีอยู่ แม้จะไม่ได้รับความนิยมนัก แต่ต้องการให้ผู้ใช้งานที่เลือกจ่ายเงินเป็น Power User ที่รับรู้การมีอยู่ของสิ่งนี้ อย่างไรก็ตาม Panels Plus ได้เพิ่มแผนใช้งาน Standard คิดราคา 79 บาทต่อเดือน โดยไม่มีการแสดงโฆษณาในทุกวอลล์เปเปอร์ ส่วนแผนบนสุดจะเข้าถึงทุกคอลเลกชัน และได้สิทธิ์เข้าถึงวอลล์เปเปอร์ใหม่ก่อนใคร</p>\n<p>เขายังชี้แจงอีกประเด็นที่ถูกวิจารณ์มาก คือการขอข้อมูลผู้ใช้งาน (App Privacy) ที่ดูจะมากเกินไป โดยยอมรับว่าทั้งหมดมาจากการ \"กดติ๊กเลือกเผื่อต้องใช้ในอนาคต\" เพราะบริการนี้เชื่อมต่อกับระบบโฆษณา AdMob ซึ่งเขายืนยันว่า ไม่ต้องการข้อมูลผู้ใช้งานเลยด้วยซ้ำ แผนในอนาคตจะให้แอปนี้ใช้ได้โดยไม่ต้องสมัครบัญชีเลยด้วย</p>\n<p>ที่มา: <a href=\"https://www.theverge.com/2024/10/11/24267900/marques-brownlee-mkbhd-price-panels-wallpaper-app\">The Verge</a></p>\n</div></div></div><div><div>Topics: </div><div><div><a href=\"/topics/mkbhd\">MKBHD</a></div><div><a href=\"/topics/mobile-app\">Mobile App</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6c75378b833ecc1ee29d0cedd8fdb3e6b8ba5f40e8613e496bf81a845ce5ff55","category":"Thai"}
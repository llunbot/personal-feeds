{"title":"Western Digital ประกาศแยก 2 บริษัท แยกธุรกิจฮาร์ดดิสก์ และสตอเรจแฟลชออกจากกัน","link":"https://www.blognone.com/node/136471","date":1698674056000,"content":"<div><div><div><p>Western Digital ประกาศแผนแยกตัวออกเป็น 2 บริษัท แยกกันทำเรื่องฮาร์ดดิสก์ และธุรกิจหน่วยความจำแบบแฟลช</p>\n<p>เหตุผลที่บริษัทต้องแยกเป็น 2 ส่วนเป็นเพราะธรรมชาติของธุรกิจฮาร์ดดิสก์และแฟลชแตกต่างกัน จึงต้องใช้กลยุทธ์การตลาดไม่เหมือนกัน การแยกบริษัทย่อมทำให้ปรับตัวได้เร็วกว่า</p>\n<p>Western Digital บริษัทเดิมจะยังทำธุรกิจฮาร์ดดิสก์ต่อไป ส่วนธุรกิจแฟลชจะแยกออกเป็นบริษัทใหม่ (ที่ยังไม่มีชื่อเรียก) ตอนนี้บอร์ดบริหารของบริษัทอนุมัติแผนการนี้แล้ว กระบวนการแยกบริษัทคาดว่าจะเสร็จในช่วงครึ่งหลังของปี 2024</p>\n<p>เหตุผลที่ Western Digital ตัดสินใจแยกบริษัท มาจาก<a href=\"https://www.blognone.com/node/124459\">การเจรจาควบรวมกับ Kioxia (Toshiba Memory เดิม) ที่คุยมาตั้งแต่ปี 2021</a> ล้มเหลว เนื่องจากผู้ถือหุ้น Kioxia ส่วนหนึ่งคือ SK Hynix และ Bain Capital คัดค้าน (<a href=\"https://www.tweaktown.com/news/94082/kioxia-and-western-digital-merger-has-apparently-been-put-on-hold-due-to-sk-hynix-objecting/index.html\">Tweaktown</a>)</p>\n<p>ธุรกิจสตอเรจแบบแฟลชของ Western Digital <a href=\"https://www.blognone.com/node/73881\">เกิดจากการซื้อกิจการ SanDisk ในปี 2016</a> และยังใช้ชื่อแบรนด์ SanDisk ทำตลาดในฝั่งคอนซูเมอร์เรื่อยมา ต้องรอดูว่าการแยกบริษัทครั้งนี้จะกลับมาใช้ชื่อ SanDisk ด้วยหรือไม่</p>\n<p>ที่มา - <a href=\"https://www.westerndigital.com/company/newsroom/press-releases/2023/2023-10-30-western-digital-to-form-two-independent-public-companies\">Western Digital</a></p>\n<p><img alt=\"No Description\" src=\"https://www.blognone.com/sites/default/files/externals/14775543fc2759f4c12b7c4fe7b3f035.png\" /></p>\n</div></div></div><div><div>Topics: </div><div><div><a href=\"/topics/western-digital\">Western Digital</a></div><div><a href=\"/topics/harddisk\">Harddisk</a></div><div><a href=\"/topics/storage\">Storage</a></div><div><a href=\"/topics/kioxia\">Kioxia</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5c417cd9f328b72d469984a42b2f713951b433c4b189fd9f035733ddb5c285f6","category":"Thai"}
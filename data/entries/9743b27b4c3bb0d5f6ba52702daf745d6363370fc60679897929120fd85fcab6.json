{"title":"Wikipedia พบปัญหาบอท AI เข้ามาดูดข้อมูลเพิ่มขึ้นมาก จน Infrastructure เริ่มไม่พอ","link":"https://www.blognone.com/node/145693","date":1743835975000,"content":"<div><div><div><p>Wikimedia Foundation หน่วยงานที่ดูแล Wikipedia ออกรายงานผลกระทบจากบอท AI ที่เข้ามาดูดเนื้อหาของโครงการ จนกระทบกับทรัพยากรระบบที่เตรียมไว้รองรับผู้ใช้งานทั่วไปที่เป็นมนุษย์</p>\n<p>การเข้ามาของบอท AI นั้นเพิ่มมากขึ้นนับตั้งแต่ต้นปี 2024 โดย Wikimedia บอกว่าส่วนที่กระทบมากคือเนื้อหาสื่อผสมผสานทั้งรูปภาพ วิดีโอ และไฟล์ต่าง ๆ โดยพบทราฟิกส่วนนี้เพิ่มขึ้น 50% จากจำนวนไฟล์ที่มีมากกว่า 144 ล้านไฟล์</p>\n<p>โครงสร้างระบบของ Wikimedia นั้น มีการเผื่อกรณีทราฟิกเพิ่มสูงกว่าปกติอยู่แล้ว โดยยกตัวอย่างเหตุการณ์ที่อดีตประธานาธิบดีสหรัฐ Jimmy Carter เสียชีวิตในเดือนธันวาคม 2024 ซึ่งทราฟิกหน้าของ Jimmy Carter และไฟล์วิดีโอการโต้วาทียาว 1.5 ชั่วโมง มีการรับชมเพิ่มขึ้น 2 เท่า ที่ผ่านมา Wikimedia มีทรัพยากรเผื่อรองรับกรณีแบบนี้ แต่ในรอบนี้กลับไม่เพียงพอ เพราะค่าเฉลี่ยการใช้งานรวมถูกบอทเข้ามาใช้งานเพิ่มระยะหนึ่งแล้ว</p>\n<p>Wikimedia มีระบบจัดการทราฟิกที่เข้ามาในคอนเทนต์ยอดนิยมด้วยแคชอยู่แล้ว แต่การมาของบอทนั้นทำให้เนื้อหาที่ไม่ค่อยมีคนอ่าน ก็ถูกเข้าถึงเพิ่มมากขึ้น ซึ่ง Wikimedia เรียกทราฟิกส่วนนี้ว่ากลุ่มต้นทุนสูง เพราะต้องดึงจากระบบหลักเท่านั้น ปัจจุบันทราฟิกต้นทุนสูง 65% เกิดจากบอท ซึ่งทำให้ทีมวิศวกรต้องบล็อกทราฟิกประเภทนี้ในบางกรณีด้วย</p>\n<p>Wikimedia บอกว่านโยบายของโครงการยังคงเปิดให้ทุกคนสามารถเข้าถึงเนื้อหาได้ฟรี แต่เมื่อเกิดเหตุการณ์แบบนี้มากขึ้น โครงการก็เริ่มร่างแนวทางเพื่อทำให้โครงสร้างพื้นฐานระบบกลับมาเป็นปกติมากขึ้น</p>\n<p>ที่มา: <a href=\"https://diff.wikimedia.org/2025/04/01/how-crawlers-impact-the-operations-of-the-wikimedia-projects/\">Wikimedia</a></p>\n<p><img alt=\"No Description\" src=\"https://www.blognone.com/sites/default/files/externals/340295e69b679c956fa7058b5a0681b9.jpg\" /></p>\n</div></div></div><div><div>Topics: </div><div><div><a href=\"/topics/wikipedia\">Wikipedia</a></div><div><a href=\"/topics/wikimedia\">Wikimedia</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9743b27b4c3bb0d5f6ba52702daf745d6363370fc60679897929120fd85fcab6","category":"Thai"}
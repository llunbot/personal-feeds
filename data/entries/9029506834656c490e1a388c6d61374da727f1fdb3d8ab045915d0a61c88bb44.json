{"title":"ศาลแคลิฟอร์เนียตัดสินให้ Google ต้องเปิดระบบ Play Store สำหรับสโตร์ 3rd Party เป็นเวลา 3 ปี","link":"https://www.blognone.com/node/142432","date":1728331014000,"content":"<div><div><div><p>ผู้พิพากษา James Donato แห่งศาลรัฐแคลิฟอร์เนีย ออกคำตัดสินสุดท้ายในคดีที่ Epic Games <a href=\"https://www.blognone.com/node/137188\">ชนะการฟ้องกูเกิล</a>เรื่องผูกขาดแอปสโตร์ ซึ่งก่อนหน้านี้ศาลให้ Epic Games <a href=\"https://www.blognone.com/node/139213\">ระบุข้อเรียกร้อง</a> แล้วให้กูเกิล<a href=\"https://www.blognone.com/node/140583\">คำนวณค่าใช้จ่าย</a>ที่เกิดขึ้นหากทำตามข้อเรียกร้องนั้น ซึ่งท่าทีของศาลก่อนหน้านี้บอกว่าต้องการ<a href=\"https://www.blognone.com/node/141434\">ทลายกำแพงการผูกขาด</a></p>\n<p>คำตัดสินของศาลกำหนดให้กูเกิลต้องเปิดให้สโตร์ Google Play รองรับแอปสโตร์ของคู่แข่ง (3rd Party) เป็นเวลา 3 ปี มีผลตั้งแต่ 1 พฤศจิกายน 2024 ถึงวันที่ 1 พฤศจิกายน 2027, สโตร์นี้สามารถทำงานบนระบบ Google Play ได้ และสโตร์สามารถเข้าถึงแคตาลอกของแอปใน Google Play ได้</p>\n<p>รายละเอียดของคำสั่งกำหนดให้กูเกิล<strong>ต้อง</strong></p>\n<ul>\n<li>หยุดบังคับใช้ Google Pay Billing สำหรับการจ่ายผ่าน Google Play Store</li>\n<li>เปิดให้นักพัฒนาแอป Android แจ้งผู้ใช้งานถึงวิธีจ่ายเงินแบบอื่นภายใน Play Store</li>\n<li>เปิดให้นักพัฒนาแทรกลิงก์ดาวน์โหลดแอปนอก Play Store</li>\n<li>เปิดให้นักพัฒนากำหนดราคาแอป ที่ไม่ต้องเป็นไปตามระบบราคา Play Store</li>\n</ul>\n<p>และกูเกิล<strong>ห้าม</strong></p>\n<ul>\n<li>คิดส่วนแบ่งกับผู้ให้บริการแอปสโตร์สำหรับ Android</li>\n<li>จ่ายเงินหรือให้ข้อเสนอนักพัฒนาแอป เพื่อให้แอปลง Play Store เป็นเอ็กคลูซีฟหรือลงก่อนที่อื่น</li>\n<li>จ่ายเงินหรือให้ข้อเสนอนักพัฒนาแอป ไม่ให้นำแอปไปลงสโตร์คู่แข่ง</li>\n<li>จ่ายเงินหรือให้ข้อเสนอนักพัฒนาแอป เพื่อติดตั้งในอุปกรณ์ก่อน (Pre-install)</li>\n<li>จ่ายเงินหรือให้ข้อเสนอนักพัฒนาแอป เพื่อไม่ให้ติดตั้งในอุปกรณ์คู่แข่งก่อน</li>\n</ul>\n<p>ศาลระบุว่า กูเกิลสามารถเพิ่มมาตรการเสริมได้ หากเป็นไปเพื่อความปลอดภัยในการใช้งานสโตร์ และสามารถคิดค่าธรรมเนียมส่วนที่เกี่ยวข้องกับการจัดการเพื่อมาตรการนี้ได้ โดยให้กูเกิลและ Epic Games ตั้งคณะกรรมการร่วมกันเพื่อประเมินรายละเอียดทางเทคนิคภายใน 8 เดือนจากนี้</p>\n<p>คำตัดสินในคดีนี้ไม่ได้เป็นไปตามทุกข้อเรียกร้องของ Epic Games เช่น ระยะเวลาที่มีผล Epic เสนอไป 6 ปี แต่ศาลให้ 3 ปี ด้วยเหตุผลว่าเพื่อไม่ให้กูเกิลเสียเปรียบเกินไป, Epic ขอให้ระบบดาวน์โหลดแอปทำได้โดยตรงจากการคลิกลิงก์เดียว หรือการขอให้กูเกิลปิดการใช้ Android API กับ Google Play เป็นต้น</p>\n<p>ที่มา: <a href=\"https://www.theverge.com/policy/2024/10/7/24243316/epic-google-permanent-injunction-ruling-third-party-stores\">The Verge</a></p>\n<p><img src=\"https://www.blognone.com/sites/default/files/externals/fb5c02382ff4fcecc802e66ee8188491.jpeg\" /></p>\n</div></div></div><div><div>Topics: </div><div><div><a href=\"/topics/google-play\">Google Play</a></div><div><a href=\"/topics/epic-games\">Epic Games</a></div><div><a href=\"/topics/google\">Google</a></div><div><a href=\"/topics/android\">Android</a></div><div><a href=\"/topics/lawsuits\">Lawsuits</a></div><div><a href=\"/topics/antitrust\">Antitrust</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9029506834656c490e1a388c6d61374da727f1fdb3d8ab045915d0a61c88bb44","category":"Thai"}
{"title":"Anyone But You","link":"https://markpeak.net/anyone-but-you/","date":1733834268000,"content":"<p>Anyone but You หนังโรแมนติกคอมเมดี้ปี 2023 ที่จับเอา Sydney Sweeney นางเอกสุดฮอตแห่งยุค มาเล่นกับ Glen Powell พ่อนักบินกล้ามใหญ่แห่ง <a href=\"https://markpeak.net/top-gun-maverick/\">Top Gun Maveric</a> ผลที่ได้ออกมาดี กลายเป็นหนังดังของปี 2023 ทำเงินได้ถึง 220 ล้านดอลลาร์</p>\n<p>พล็อตของ Anyone but You เอามาจากบทละครเชกสเปียร์เรื่อง <a href=\"https://en.wikipedia.org/wiki/Much_Ado_About_Nothing\">Much Ado About Nothing</a> (รอมคอมแห่งปี 1623) โครงเรื่องหลักๆ คือ พระเอก-นางเอก เกลียดกัน แล้วมารักกันได้เพราะคนรอบข้าง “จัดให้” เป่าหูว่าอีกฝ่ายก็รักตัวเอง จนสุดท้ายได้คบกัน</p>\n<p>หนังเอาโครงนี้มาใช้ รวมถึงชื่อตัวละครในเรื่องด้วย</p>\n<ul>\n<li>พระเอก Ben มาจาก Benedict พระเอกของเรื่อง</li>\n<li>นางเอก Bea มาจาก Beatrice นางเอกของเรื่อง</li>\n<li>Claudia น้องสาวเพื่อนพระเอก มาจาก Claudio พระรองของเรื่อง</li>\n<li>Halle พี่สาวของนางเอก มาจาก Hero นางรองของเรื่อง</li>\n</ul>\n<p>แต่ทั้งนี้ Anyone But You เป็นหนังสมัยใหม่ที่ดูได้ โดยไม่จำเป็นต้องรู้จัก Much Ado About Nothing แต่อย่างใด แค่ในหนังมีอ้างถึงเชกสเปียร์นิดๆ หน่อยๆ เท่านั้น</p>\n<p></p>\n<p>ภาพรวมหนังสนุกดี พล็อตเป็นรอมคอมมาตรฐาน (เราต้องการพล็อตอะไรลึกกว่านี้จากหนังรอมคอมไหม?) พระเอกนางเอกคู่กัดมาก่อนแล้วมารักกัน ความสนุกจึงอยู่ที่เคมีระหว่างตัวหลักทั้ง 2 คน ว่าเข้ากันได้แค่ไหน ซึ่งเล่นออกมาได้ดีทั้งคู่ ดูได้เพลินๆ (Sydney Sweeney ยิ้มสวยมาก)</p>\n<p>เนื้อหาในเรื่องทั้งหมดเกิดที่ซิดนีย์ (คู่พระนางเดินทางไปงานแต่งเพื่อน-ญาติที่ซิดนีย์) ซึ่งไม่ค่อยเจอบ่อยนัก และกลายเป็นหนังโปรโมทการท่องเที่ยวซิดนีย์ชั้นดีด้วย พล็อตบางอย่างก็จงใจขายซีนสุดๆ เช่น ฉากโรแมนซ์บนเฮลิคอปเตอร์หน้าโรงละคร Sydney Opera House เป็นต้น</p>\n<p>หนังยังใช้เพลง Unwritten ของ Natasha Bedingfield และทำให้เพลงนี้กลับมาดังอีกครั้ง โดยใน MV อย่างเป็นทางการของเพลง ยังต้องเพิ่มข้อความเลยว่าเป็นเพลงที่อยู่ในเรื่อง Anyone But You</p>\n<p></p>The post <a href=\"https://markpeak.net/anyone-but-you/\">Anyone But You</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"cdb235b28c0ce73c02e761934f040f464e792e992fd3435b5d81968b092a8b78","category":"Thai"}
{"title":"เผยเบื้องหลังดีล Stargate ที่ทำให้ Sam Altman ได้โครงการ AI จาก Trump แทนที่จะเป็น Elon Musk","link":"https://www.blognone.com/node/144564","date":1739063168000,"content":"<div><div><div><p>การประกาศโครงการ Stargate ที่จะสร้างศูนย์ข้อมูลและโครงสร้างพื้นฐานเพื่อรองรับ AI มูลค่า 5 แสนล้านดอลลาร์ของประธานาธิบดี Donald Trump โดยมี OpenAI, SoftBank และ Oracle เป็นผู้ลงทุนกลุ่มแรก อาจสร้างคำถามหากติดตามข่าวการเมืองสหรัฐ ว่าทำไมไม่มี Elon Musk อยู่ในสมการนี้ด้วย เพราะเขาทั้งเป็นผู้บริจาคเงินรายใหญ่ให้พรรครีพับลิกัน 250 ล้านดอลลาร์ และเป็นหัวหน้าฝ่าย DOGE ที่เข้ามาปฏิรูประบบราชการสหรัฐ</p>\n<p>New York Times มีรายงานที่มาของโครงการ Stargate และการเจรจากับ Sam Altman ซีอีโอ OpenAI กับ Trump ที่ทำให้เขาตอบตกลงสนับสนุนโครงการนี้</p>\n<p>Stargate เป็นไอเดียของ Altman มานานแล้ว ย้อนไปตั้งแต่ปลายปี 2023 โดยเขาเสนอแผนนี้กับ Satya Nadella ซีอีโอไมโครซอฟท์ ซึ่งเป็นผู้ลงทุนรายสำคัญใน OpenAI ว่าต้องการสร้างศูนย์ข้อมูลด้วยงบ 1 แสนล้านดอลลาร์ และเรียกชื่อ Stargate ตั้งแต่ตอนนั้น ไม่มีข้อมูลชัดเจนว่าเรื่องนี้มีผลที่ทำให้<a href=\"https://www.blognone.com/node/136804\">เขาถูกบอร์ดไล่ออก</a>หรือไม่ แต่หลังจากนั้นไมโครซอฟท์ก็แสดงออกชัดเจนว่าจะไม่ร่วมลงทุนใน Stargate</p>\n<p>Altman เริ่มหาผู้ลงทุนรายใหม่จนพบกับ Masayoshi Son ซีอีโอ SoftBank ซึ่งตอบรับข้อเสนอ จากนั้น OpenAI ได้ทำข้อตกลงยกเว้นกับไมโครซอฟท์เพื่อใช้<a href=\"https://www.blognone.com/node/140317\">ศูนย์ข้อมูลจาก Oracle</a> ด้วยเงินลงทุนแรก 1 หมื่นล้านดอลลาร์ โดยศูนย์ข้อมูลใหม่นี้มีแผนขยายให้เป็น 1 แสนล้านดอลลาร์</p>\n<p><img src=\"https://www.blognone.com/sites/default/files/externals/6e3333b40e95d17a33f1809f923e4196.jpg\" alt=\"\" /></p>\n<p>กระบวนการนำเสนอโครงการนี้กับ Trump เริ่มหลังจากนั้น โดย Greg Brockman ประธาน OpenAI ได้นำเสนอโครงการ Sora ที่เป็น AI สร้างวิดีโอกับ Trump (ในข่าวบอกว่า Altman ก็จะเข้าร่วม แต่ติดโควิดก่อน) โดยเลือกประเด็นที่ทำให้ Trump สนใจคือ ระบบประมวลผลเบื้องหลังนี้ต้องสร้างศูนย์ข้อมูลขนาดใหญ่มารองรับ และต้องการระบบไฟฟ้าจำนวนมาก ซึ่งคาดว่า Trump ที่มาจากสายธุรกิจอสังหาริมทรัพย์จะสนใจเป็นพิเศษ</p>\n<p>หลัง Trump ชนะการเลือกตั้ง Altman ได้โทรศัพท์เพื่อขอสนับสนุนโครงการ Stargate อีกครั้ง โดยบอกว่าหากโครงการนี้เกิดขึ้น สหรัฐอเมริกาจะเป็นชาติแรกในโลกที่มี AGI หรือปัญญาประดิษฐ์ความสามารถรอบด้านก่อนจีน ด้วยเนื้อเรื่องของชัยชนะและความใหญ่ของโครงการ จึงทำให้ Trump ตกลง<a href=\"https://www.blognone.com/node/144241\">แถลงข่าวโครงการ Stargate</a> หลังจากเข้ารับตำแหน่ง ถึงแม้ต่อมา Elon Musk ออกมา<a href=\"https://www.blognone.com/node/144257\">โจมตีนี้โครงการนี้</a>ทันที ซึ่ง Trump ก็<a href=\"https://www.blognone.com/node/144289\">ตัดบท</a>ว่าเป็นเพราะ Musk ไม่ถูกกับ Altman เท่านั้น</p>\n<p><img src=\"https://www.blognone.com/sites/default/files/externals/c61f9cbfe17c8e00114d4084455d1cfc.png\" alt=\"\" /></p>\n<p>มีประเด็นเพิ่มเติมหลังจากกระแส DeepSeek ที่มาแรง ฝ่ายกฎหมายในพรรครีพับลิกันก็ถาม Altman ว่าโครงการ Stargate จะเป็นการลงทุนเกินขนาดหรือไม่ ซึ่งเขาบอกว่าหากเรามีทรัพยากรประมวลผลที่มากขึ้น เทคโนโลยี AI ก็จะดีมากขึ้นด้วย ฉะนั้นเราควรเดินหน้าต่อไปตามแผนนี้</p>\n<p>ที่มา: <a href=\"https://www.nytimes.com/2025/02/08/technology/sam-altman-elon-musk-trump.html\">New York Times</a></p>\n</div></div></div><div><div>Topics: </div><div><div><a href=\"/topics/sam-altman\">Sam Altman</a></div><div><a href=\"/topics/stargate\">Stargate</a></div><div><a href=\"/topics/donald-trump\">Donald Trump</a></div><div><a href=\"/topics/elon-musk\">Elon Musk</a></div><div><a href=\"/topics/usa\">USA</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ad63bc9f0bf81de8d5b87714155c0d378c24cd557685b8432178b5ce7b08dc55","category":"Thai"}
{"title":"ย้อนอดีต Skype แอปแชทและโทรเสียงรุ่นบุกเบิก ที่ตกขบวนสำคัญหลายครั้ง จบที่การปิดตัว","link":"https://www.blognone.com/node/145010","date":1740912722000,"content":"<div><div><div><p>การประกาศ<a href=\"https://www.blognone.com/node/144997\">ปิดตัว Skype อย่างเป็นทางการของไมโครซอฟท์ในวันที่ 5 พฤษภาคมนี้</a> โดยให้ผู้ใช้งานเปลี่ยนไป Microsoft Teams แบบฟรีแทน อาจไม่ใช่เรื่องเซอร์ไพรส์นักเพราะเชื่อว่าวันนี้คงมาถึงแค่เมื่อใด แต่เรื่องราวของแอปแชทและโทรเสียง ที่โดดเด่นในยุค 2000s ให้บริการมานานถึง 21 ปี ก็มีหลายสิ่งที่น่าย้อนกลับไปดู</p>\n<p>Skype เปิดตัวในปี 2003 โดย Janus Friis และ Niklas Zennström สองผู้ก่อตั้ง Kazaa แอปแชร์ไฟล์แบบ P2P เริ่มต้นให้บริการเฉพาะในเอสโตเนีย Skype เป็นคำกร่อนจาก \"sky peer to peer\" ชูจุดเด่นในการโทรเสียงออนไลน์ระหว่างผู้ใช้งานได้ฟรีหรือ VoIP</p>\n<p>การเติบโตของผู้ใช้งาน Skype อย่างรวดเร็ว มี 11 ล้านคนในปี 2004 และเพิ่มเป็น 54 ล้านคนในปี 2005 ทำให้ <a href=\"https://www.blognone.com/node/1057\">eBay ตัดสินใจซื้อกิจการ</a>ด้วยมูลค่า 2.6 พันล้านดอลลาร์ โมเดลรายได้ของ Skype เวลานั้นคือการจ่ายเงินเพื่อให้โทรเสียงไปยังเบอร์โทรศัพท์บ้านและมือถือได้ ซึ่ง eBay มองการซื้อ Skype ว่าจะนำมาเสริมกระบวนการติดต่อระหว่างผู้ซื้อและผู้ขาย ทำให้สามารถปิดการขายได้เร็วขึ้น</p>\n<p><img src=\"https://www.blognone.com/sites/default/files/externals/e022a8153395772d63da5ca2f45dbac5.png\" alt=\"\" /></p>\n<p>Skype เติบโตอย่างก้าวกระโดดในยุค eBay มีจำนวนผู้ใช้งาน 405 ล้านคนในปี 2008 รายได้ก็เติบโตตาม แต่แล้วการเปลี่ยนแปลงก็มาถึงเมื่อ eBay เปลี่ยนตัวซีอีโอเป็น John Donahoe ซึ่งเขามองว่า Skype ไม่ใช่ธุรกิจหลักของ eBay และไม่ได้ส่งเสริมธุรกิจ</p>\n<p>มาถึงปี 2009 ที่เกิดปัญหาเศรษฐกิจทั่วโลก eBay มียอดขายลดลง ราคาหุ้นตกมาก ทำให้ eBay ประกาศแผนแยก Skype ไอพีโอเข้าตลาดหุ้น พร้อมกับการประกาศเปิดตัว<a href=\"https://www.blognone.com/node/11192/\">แอปบน iPhone</a> อย่างไรก็ตามไอพีโอของ Skype ไม่ได้เกิดขึ้น เพราะกลุ่มนักลงทุนนำโดย Silver Lake <a href=\"https://www.blognone.com/node/12956\">ตกลงซื้อหุ้น Skype</a> 70% โดยอีก 30% eBay ยังถืออยู่ ที่มูลค่ากิจการ 2.75 พันล้านดอลลาร์</p>\n<p>ผ่านไปสองปีกลุ่มนักลงทุนก็สามารถเพิ่มมูลค่าให้ Skype ได้ โดยในปี 2011 ตกลงขายหุ้นทั้งหมดให้<a href=\"https://www.blognone.com/node/23588/\">ไมโครซอฟท์ด้วยราคา 8.5 พันล้านดอลลาร์</a> ทำให้ eBay เองก็ได้เงินจากดีลนี้ราว 2 พันล้านดอลลาร์ด้วย</p>\n<p>Steve Ballmer ซีอีโอไมโครซอฟท์ในเวลานั้นบอกว่า Skype จะเข้ามาเป็นศูนย์กลางของการติดต่อสื่อสารให้กับบริการต่าง ๆ ของไมโครซอฟท์เวลานั้น ไม่ว่าจะเป็น Lync, Windows Live Messenger, Windows Phone และ Xbox</p>\n<p>การตกขบวนสำคัญครั้งแรกของ Skype เมื่อแอปแชทโทรเสียงบนสมาร์ทโฟนมีตลาดที่ใหญ่ขึ้น เกิดแอปแข่งขันมากมายทั้ง FaceTime บนระบบปฏิบัติการ iOS ของแอปเปิลที่สามารถวิดีโอคอลได้ รวมทั้ง <a href=\"https://www.blognone.com/node/53559\">Facebook ที่ซื้อกิจการ WhatsApp ในปี 2014</a> ขณะเดียวกันฝั่ง Skype ได้ปรับอินเทอร์เฟซแอปใหม่และ<a href=\"https://www.blognone.com/node/94822\">ถูกวิจารณ์หนัก</a> จากนั้น<a href=\"https://www.blognone.com/node/86892\">ไมโครซอฟท์ก็ตัดสินใจเปิดตัว Teams</a> แอปแชทเจาะตลาดลูกค้าองค์กรเพื่อแข่งกับ Slack เวลานั้น ทำให้บริการแอปแชทเริ่มทับซ้อนกัน</p>\n<p><img src=\"https://www.blognone.com/sites/default/files/externals/91c69f245e3e355786f653dc8032291b.jpg\" alt=\"\" /></p>\n<p>ไมโครซอฟท์เริ่มให้ความสำคัญกับ Teams มากขึ้นนับตั้งแต่เวลานั้น ที่เห็นชัดมากขึ้นคือช่วงการระบาดโควิด ที่ทำให้การใช้งานแอปแชท-วิดีโอคอลมีมากขึ้น แต่ไมโครซอฟท์ก็แสดงท่าทีชัดเจนว่าต้องการโฟกัสที่การพัฒนาฟีเจอร์บน Teams มากกว่า จำนวนผู้ใช้งานก็เพิ่มขึ้นมาตลอด ขณะที่ Satya Nadella ซีอีโอไมโครซอฟท์ ก็ไม่เคยพูดถึงธุรกิจ Skype กับนักลงทุนอีกเลยตั้งแต่ปี 2017</p>\n<p>จำนวนผู้ใช้งาน Skype ที่ไมโครซอฟท์เปิดเผยครั้งสุดท้ายคือปี 2023 มีจำนวน 36 ล้านคนต่อวัน ส่วนตัวเลขปัจจุบันก่อนประกาศปิดตัวไม่ได้เปิดเผย</p>\n<p><img alt=\"No Description\" src=\"https://www.blognone.com/sites/default/files/externals/faa8b4d94b2d1710cd9415ac5d08a9c0.jpg\" /></p>\n<p>ที่มา: <a href=\"https://www.cnbc.com/2025/02/28/microsoft-is-retiring-skype-in-may-encouraging-people-to-adopt-teams.html\">CNBC</a></p>\n</div></div></div><div><div>Topics: </div><div><div><a href=\"/topics/skype\">Skype</a></div><div><a href=\"/topics/instant-messenger\">Instant Messenger</a></div><div><a href=\"/topics/microsoft\">Microsoft</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e162bf9ed7efff70f1d18e997159f1723d753e8d3bc236c674fe367d6d815e76","category":"Thai"}
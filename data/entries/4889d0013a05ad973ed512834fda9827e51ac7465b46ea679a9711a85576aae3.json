{"title":"สามประสาน ประธาน PlayStation, Xbox และ Nintendo ส่งอีเมลภายใน ตำหนิพฤติกรรม Activision Blizzard","link":"https://www.blognone.com/node/125967","date":1637653423000,"content":"<div><div><div><p>หลัง Bobby Kotick ถูก <a href=\"https://www.blognone.com/node/125879\">The Wall Street Journal แฉ</a> ถึงการวางเฉยและให้ท้ายพฤติกรรมแย่ๆ ที่เกิดขึ้นในสำนักงาน ประธานบริษัทเครื่องเกมคอนโซลรายใหญ่ทั้งสามเจ้า ได้ส่งอีเมลส่งภายใน (ที่หลุดออกมาตามปกติ) ตำหนิพฤติกรรมแย่ๆ ในที่ทำงานของ Activision Blizzard อย่างพร้อมเพรียง</p>\n<p>เว็บ <a href=\"https://www.fanbyte.com/news/nintendo-issues-internal-response-to-activision-blizzard-reports/\">Fanbyte</a> ระบุว่าได้รับอีเมลภายใน เขียนโดย Doug Bowser ประธาน Nintendo America ในจดหมายกล่าวว่าเขาติดตามสถานการณ์พฤติกรรมแย่ๆ และการคุกคามทางเพศที่ Activision Blizzard อยู่ และพบว่าเป็นเรื่องน่าอึดอัดและน่ารังเกียจ และตรงข้ามกับความเชื่อของเขา รวมถึงคุณค่าและนโยบายที่ Nintendo ยึดถืออย่างสิ้นเชิง รวมถึงระบุว่าได้มีการติดต่อกับ Activision อยู่ และดำเนินการบางอย่างแล้ว แต่ไม่ได้ระบุว่าทำอะไร</p>\n<p>ฝั่ง Bloomberg ก็รายงานจดหมายภายในจาก <a href=\"https://www.bloomberg.com/news/articles/2021-11-18/xbox-chief-says-he-s-evaluating-relationship-with-activision\">Phil Spencer ประธาน Xbox</a> และ <a href=\"https://www.bloomberg.com/news/articles/2021-11-17/playstation-chief-criticizes-activision-response-to-allegations\">Jim Ryan ประธาน PlayStation เช่นกัน</a></p>\n<p><img src=\"https://www.blognone.com/sites/default/files/externals/2f4126c19d672373fb9930831d6ff056.jpg\" /></p>\n<p>เนื้อความฝั่ง Phil Spencer ประธาน Xbox ตำหนิว่าพฤติกรรมแย่ๆ แบบนี้ไม่ควรมีอยู่ในอุตสาหกรรมเกม เขารู้สึกไม่พอใจกับปัญหาที่เกิดขึ้นนี้ และจะมีการ “ปรับความสัมพันธ์” กับ Activision Blizzard อย่างต่อเนื่อง แต่ก็ไม่ได้ระบุเช่นกันว่าทำอะไร</p>\n<p>ส่วนฝั่ง Jim Ryan ประธาน PlayStation ระบุถึงความผิดหวังในการจัดการสถานการณ์ของ Activision Blizzard โดยเขาเชื่อว่า Activision Blizzard ยังพยายามไม่มากพอ ในการแก้ไขวัฒนธรรมการคุกคามและเหยียดหยามในบริษัท รวมถึงบอกว่าได้ถามไปยัง Activision Blizzard ทันทีหลังบทความ WSJ ถูกตีพิมพ์ว่าจะอธิบายอย่างไร และคำตอบที่ได้ก็ยังไม่เป็นที่น่าพอใจนัก</p>\n<p>วิกฤตที่ Activision Blizzard กำลังเจอ ดูเหมือนจะไม่สามารถแก้ไขได้ง่ายๆ นอกจากจะมีการปรับเปลี่ยนผู้บริหารขนานใหญ่ ซึ่งล่าสุดยังไม่มีทีท่าว่า Activision Blizzard จะยอมทำแบบนั้น แต่<a href=\"https://kotaku.com/activisions-damage-control-reaches-sad-new-low-1848107710\">มีเพียงการตั้งคณะกรรมการกำกับความรับผิดชอบในที่ทำงาน</a> ซึ่งก็ถูกวิจารณ์ว่าในคณะกรรมการหลัก แม้มีที่ปรึกษาจากภายนอกร่วมด้วย แต่ก็มีผู้บริหารที่อยู่มานานและสนิทกับ Bobby Kotick ซีอีโอของบริษัทที่กำลังตกเป็นประเด็นหลักในเรื่องนี้และกำลังถูกเรียกร้องให้ลาออกอยู่ดี</p>\n<p>ที่มา - <a href=\"https://kotaku.com/report-nintendo-finds-activisions-harassment-stories-d-1848106816\">Kotaku</a>, <a href=\"https://www.bloomberg.com/news/articles/2021-11-18/xbox-chief-says-he-s-evaluating-relationship-with-activision\">Bloomberg (1)</a>, <a href=\"https://www.bloomberg.com/news/articles/2021-11-17/playstation-chief-criticizes-activision-response-to-allegations\">Bloomberg (2)</a></p>\n</div></div></div><div><div>Topics: </div><div><div><a href=\"/topics/activision-blizzard\">Activision Blizzard</a></div><div><a href=\"/topics/nintendo\">Nintendo</a></div><div><a href=\"/topics/xbox\">Xbox</a></div><div><a href=\"/topics/playstation\">PlayStation</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4889d0013a05ad973ed512834fda9827e51ac7465b46ea679a9711a85576aae3","category":"Thai"}
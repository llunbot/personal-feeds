{"title":"กูเกิลเปิดตัว Air Quality API เรียกดูคุณภาพอากาศได้ 100 ประเทศทั่วโลก มีไทยด้วย","link":"https://www.blognone.com/node/135483","date":1693278381000,"content":"<div><div><div><p>Google Cloud เปิดตัว <a href=\"https://mapsplatform.google.com/maps-products/air-quality/\">Air Quality API</a> สำหรับเรียกดูข้อมูลคุณภาพอากาศแบบอัพเดตทุก 1 ชั่วโมง ในพื้นที่กว่า 100 ประเทศทั่วโลก (มีไทยด้วย <a href=\"https://developers.google.com/maps/documentation/air-quality/coverage\">รายชื่อประเทศทั้งหมด</a>) ข้อมูลบางจุดอาจแม่นยำระดับ 500 เมตร และมีข้อมูลรายชั่วโมงย้อนหลังให้ 30 วัน</p>\n<p>กูเกิลบอกว่าปัญหาคุณภาพอากาศเป็นเรื่องร้ายแรงขึ้นมาก ทุกวันนี้เราเช็คคุณภาพอากาศบ่อยพอๆ กับเช็คพยากรณ์อากาศแล้ว จึงพัฒนา Air Quality API ขึ้นมาเพื่อให้นักพัฒนาแอพหรือฮาร์ดแวร์ต่างๆ เรียกใช้งานต่อได้ง่าย และไม่จำเป็นต้องลงทุนติดเซ็นเซอร์วัดอากาศเพิ่มเอง เรียกใช้จาก API แทนได้</p>\n<p><img alt=\"No Description\" src=\"https://www.blognone.com/sites/default/files/externals/5499136afa6d060780ddc515eec8fa5a.jpg\" /></p>\n<p>ตัวอย่างการใช้งานที่กูเกิลนำมาโชว์ ได้แก่ อุปกรณ์สมาร์ทโฮมสามารถพยากรณ์คุณภาพอากาศและปรับโหมดทำงาน, ระบบสารสนเทศในรถยนต์ดูคุณภาพอากาศของสถานที่กำลังมุ่งไป และแนะนำให้คนขับปิดกระจก-ปิดซันรูฟ หรือเลี่ยงเส้นทางนั้นไปเลย</p>\n<p>กูเกิลบอกว่านำข้อมูลสภาพอากาศมาจากแหล่งต่างๆ ทั่วโลก มีข้อมูลสถานที่เกือบ 500 ล้านจุด แม้การวัดคุณภาพอากาศในแต่ละประเทศมีดัชนีการวัดแตกต่างกันกว่า 70 แบบ (local index) แต่กูเกิลก็ทำรบบดัชนีกลาง Universal AQI ที่ใช้เทียบข้อมูลกันทั้งโลกให้ด้วย ข้อมูลในบางประเทศอาจละเอียดถึงขั้นดูระดับของก๊าซแต่ละประเภทได้ด้วย เพื่อแอพที่ต้องการนำไปคำนวณเอง</p>\n<p><img alt=\"No Description\" src=\"https://www.blognone.com/sites/default/files/externals/3ffdd0c7ac01421c8c0135d7a810d0cb.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/6294324417d868764958c1b3a2be4d31.jpg\" /></p>\n<p>Air Quality API เป็นส่วนหนึ่งของบริการ Google Maps Platform แปลว่าเป็น API แบบคิดเงิน ราคาบนหน้าเว็บอยู่ที่ 5 ดอลลาร์ต่อ 1,000 รีเควสต์ต่อเดือน ถ้าอยากลองเล่นดูก่อนสามารถดูได้จาก <a href=\"https://storage.googleapis.com/gmp-maps-demos/airquality/index.html#intro\">เดโม</a></p>\n<p>ที่มา - <a href=\"https://cloud.google.com/blog/products/maps-platform/introducing-air-quality-api-promoting-resilience-changing-climate/\">Google</a></p>\n</div></div></div><div><div>Topics: </div><div><div><a href=\"/topics/google-maps\">Google Maps</a></div><div><a href=\"/topics/google-cloud\">Google Cloud</a></div><div><a href=\"/topics/api\">API</a></div><div><a href=\"/topics/environment\">Environment</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"538aab32979ad5487e9caf530ce9393fbac1c3f277e21b384275a2618e46aaea","category":"Thai"}
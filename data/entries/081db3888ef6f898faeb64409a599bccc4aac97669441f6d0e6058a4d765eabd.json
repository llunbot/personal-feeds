{"title":"ผู้บริหาร PlayStation ให้เหตุผลขึ้นราคา PS Plus: ต้องปรับขึ้นตามตลาด ไม่ได้ขึ้นบ่อยเหมือนบริการอื่น","link":"https://www.blognone.com/node/136441","date":1698405465000,"content":"<div><div><div><p>หลัง PlayStation ประกาศ<a href=\"https://www.blognone.com/node/135584\">ขึ้นราคา PlayStation Plus</a> ในช่วงเดือนสิงหาคม-กันยายนที่ผ่านมาทั่วโลก ผู้บริหาร PlayStation เพิ่งให้สัมภาษณ์พูดถึงเรื่องนี้เป็นครั้งแรก โดยเป็น Eric Lempe รองประธานอาวุโสของบริษัท ให้สัมภาษณ์กับเว็บ Barron's</p>\n<p>Lempe ให้เหตุผลเรื่องนี้ว่า บริษัทต้องปรับราคาขึ้นตามสภาพตลาด เหมือนกับทุกๆ อย่างบนโลก พร้อมแก้ตัวว่าบริษัทก็ไม่ได้ขึ้นราคาพร้อมๆ กันกว่า 85% ของประเทศที่ให้บริการมาเป็นระยะเวลาหลายปี โดยครั้งสุดท้ายคือปี 2017 ซึ่งแตกต่างจากบริการ subscription เจ้าอื่นๆ ที่ขึ้นราคาเรื่อยๆ</p>\n<p>หลังจากขึ้นราคา PlayStation ก็พยายามเพิ่มมูลค่าให้กับตัวบริการ ทั้งการเพิ่ม <a href=\"https://www.blognone.com/node/136123\">Picture Core</a> เพื่อดูหนังและ<a href=\"https://www.blognone.com/node/136196\">คลาวด์สตรีมมิ่ง</a></p>\n<p><img alt=\"No Description\" src=\"https://www.blognone.com/sites/default/files/externals/02e40cedb85105a4b943d9ee695213e4.png\" /></p>\n<p>นอกจากนี้ Lempe ยังถูกถามถึงความเห็นเชิงเปรียบเทียบกับ Xbox Game Pass เรื่องการนำเกมใหม่ลงให้ตั้งแต่วันแรก โดย Lempe บอกว่า PlayStation มองไปที่สิ่งที่ลูกค้าจะได้ ในแง่ประเภทและคุณภาพของเกม ซึ่งแคตตาล็อกเกมที่บริษัทมอบให้ก็ค่อนข้างดีแล้ว ไม่รวมฟีเจอร์และบริการอื่นๆ ที่พ่วงมาด้วย</p>\n<p>Lempe ย้ำว่าแม้วิธีการจะแตกต่างกัน แต่มันก็ล้วนสะท้อนสิ่งที่ผู้บริโภคต้องการ โดยนับตั้งแต่ PlayStation Plus เริ่มแบ่ง Tier แบบใหม่ บริษัทพบว่าลูกค้าถึง 1/3 เลือกสมัคร 2 Tier บน (Extra / Deluxe) ซึ่งมากกว่าที่ตั้งเป้าเอาไว้</p>\n<p>ที่มา - <a href=\"https://www.gamespot.com/articles/sony-defends-ps-plus-price-hike-explains-why-it-wont-put-games-there-day-one/1100-6518715/?ftag=CAD-01-10abi2f\">Gamespot</a></p>\n</div></div></div><div><div>Topics: </div><div><div><a href=\"/topics/playstation-plus\">PlayStation Plus</a></div><div><a href=\"/topics/playstation\">PlayStation</a></div><div><a href=\"/topics/games\">Games</a></div><div><a href=\"/topics/sony\">Sony</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"081db3888ef6f898faeb64409a599bccc4aac97669441f6d0e6058a4d765eabd","category":"Thai"}
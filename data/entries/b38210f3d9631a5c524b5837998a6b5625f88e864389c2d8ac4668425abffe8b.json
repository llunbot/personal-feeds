{"title":"TTC-CERT แจ้งเตือนแคมเปญฟิชชิ่งที่กำหนดเป้าหมายต่อผู้ใช้งานบริการโทรคมนาคมและไปรษณีย์ทั่วโลก","link":"https://www.blognone.com/node/139926","date":1716461012000,"content":"<div><div><div><p>ศูนย์ประสานงานรักษาความมั่นคงปลอดภัยทางคอมพิวเตอร์ด้านโทรคมนาคม (ศูนย์ TTC-CERT) ได้ติดตามและวิเคราะห์แคมเปญการหลอกลวงขนาดใหญ่ผ่านช่องทาง SMS หลอกลวง (Smishing) อีเมล์หลอกลวง (Phishing Email) และเว็บไซต์หลอกลวง เพื่อขโมยข้อมูลส่วนบุคคลและ/หรือข้อมูลทางการเงินของผู้ใช้บริการด้านไปรษณีย์และโทรคมนาคมทั่วโลก แคมเปญดังกล่าวเริ่มตั้งแต่เดือนพฤษภาคม 2566 โดยใช้โดเมนหลอกลวงมากกว่า 300 โดเมน ปลอมแปลงเป็นบริษัทภาคบริการไปรษณีย์ บริษัทโทรคมนาคม และองค์กรต่างๆ กว่า 50 แห่งทั่วโลก ซึ่งจากชื่อโดเมนหลอกลวงที่พบ ศูนย์ TTC-CERT มีความมั่นใจในระดับสูง (High Level of Confidence) ว่ากลุ่มมิจฉาชีพกลุ่มนี้มุ่งเป้าโจมตีไปที่บุคคลต่าง ๆ ทั่วโลก ไม่ใช่เป็นการมุ่งเป้าโจมตีคนไทยหรือองค์กรใดองค์กรหนึ่งเท่านั้น โดยโครงสร้างพื้นฐานสำหรับการทำฟิชชิ่ง (Phishing Infrastructure) มีความซับซ้อน ประกอบด้วยเว็บแอปพลิเคชันที่ปลอมเป็นบริษัทด้านไปรษณีย์และโทรคมนาคม เพื่อล่อลวงผู้ใช้บริการและขโมยข้อมูลที่ละเอียดอ่อน (Sensitive Information)</p>\n<p><img alt=\"alt=&quot;Imgur&quot;\" src=\"https://www.blognone.com/sites/default/files/externals/fc00684b5c488c5e7443a030e71e34ac.png\" /></p>\n<p><strong>ข้อค้นพบที่สำคัญ (Key Finding)</strong></p>\n<ul>\n<li>แคมเปญดังกล่าวมีเครือข่ายโดเมนหลอกลวงที่กว้างขวางมากกว่า 300 โดเมน โดยปลอมแปลงเป็นบริษัทที่จดทะเบียนถูกต้องตามกฎหมาย (Legitimate Company) กว่า 50 แห่งทั่วโลก ครอบคลุมภาคโทรคมนาคม บริการไปรษณีย์และการจัดส่ง ซึ่งช่วยเพิ่มจำนวนของเหยื่อได้อย่างมีนัยสำคัญ</li>\n<li>ผู้โจมตีสร้างเว็บแอปพลิเคชันที่ใช้ธีม (Theme) และเครื่องหมายการค้าให้ดูเหมือนบริษัทในภาคบริการไปรษณีย์และบริษัทในภาคโทรคมนาคม เพื่อล่อลวงผู้ใช้งานและขโมยข้อมูลที่ละเอียดอ่อน วิธีการนี้ช่วยเพิ่มประสิทธิภาพการโจมตีแบบฟิชชิ่ง เนื่องจากผู้ใช้งานอาจไม่ค่อยสงสัยเว็บไซต์ที่ดูคุ้นเคยกับบริษัทที่ผู้โจมตีแอบอ้าง</li>\n<li>การวิเคราะห์ชี้ให้เห็นถึงการใช้กลยุทธ์ Social Engineering เพื่อล่อลวงเป้าหมายและเพิ่มโอกาสในการขโมยข้อมูลที่ละเอียดอ่อนได้สำเร็จ กลยุทธ์เหล่านี้รวมถึงการสร้างความรู้สึกเร่งด่วน การแสดงให้เหมือนเป็นการสื่อสารจากบริษัทที่จดทะเบียนถูกต้องตามกฎหมาย (Legitimate Company) เพื่อสร้างความไว้วางใจ หรือใช้ภาษาชักจูงใจให้ผู้ใช้เปิดเผยข้อมูลละเอียดอ่อน</li>\n<li>จากการวิเคราะห์พบว่าแคมเปญนี้เริ่มตั้งแต่พฤษภาคม 2566 และยังคงโจมตีเหยื่อทั่วโลกต่อเนื่องมาจนถึงปัจจุบัน สะท้อนให้เห็นถึงความพยายามอย่างต่อเนื่องของผู้โจมตีและผลกระทบต่อเหยื่อจำนวนมาก</li>\n<li>แคมเปญนี้เชื่อมโยงกับบริษัทผู้ให้บริการเว็บโฮสติ้งและคลาวด์ขนาดเล็กจำนวน 12 หมายเลข IP Address ในประเทศสหรัฐอเมริกา แคนาดา สิงคโปร์ อินโดนีเซีย และเบลเยียม ซึ่งเป็นโครงสร้างพื้นฐานหลักที่ผู้โจมตีใช้สนับสนุนการดำเนินงาน นอกจากนี้ การตั้งชื่อโดเมนหลอกลวงยังมีรูปแบบที่สอดคล้องกัน (“target_with_country[.]cheap_domain”) โดยแต่ละโดเมนถูกนำมาใช้ในช่วงสั้นๆ แนวทางนี้แสดงถึงความพยายามหลบเลี่ยงการถูกตรวจจับและสร้างความน่าเชื่อถือด้วยการผสมผสานชื่อประเทศเป้าหมายลงไปในโดเมนหลอกลวง</li>\n<li>การวิเคราะห์ในรายงานฉบับนี้ใช้ประโยชน์จากแหล่งข้อมูลเปิดหลายแห่งอย่างมีประสิทธิภาพ เพื่อระบุโดเมนที่ใช้ในการหลอกลวงเพิ่มเติมที่เกี่ยวข้อง จากการวิเคราะห์ข้อมูลจากแหล่งเปิดอย่างบูรณาการ ศูนย์ TTC-CERT จึงสามารถเข้าใจขอบเขตของแคมเปญและผลกระทบที่อาจเกิดขึ้นได้อย่างครอบคลุมมากขึ้น</li>\n</ul>\n<p><img alt=\"alt=&quot;Imgur&quot;\" src=\"https://www.blognone.com/sites/default/files/externals/e20fb4472ce7d1801bc887b9806fc8e6.png\" /><img alt=\"alt=&quot;Imgur&quot;\" src=\"https://www.blognone.com/sites/default/files/externals/73877aeee387b2ba0e220ea0457755e0.png\" /></p>\n<p><strong>ในการรับมือกับแคมเปญฟิชชิ่งดังกล่าว ศูนย์ TTC-CERT แนะนำให้ผู้ใช้งานทั่วไปดำเนินการดังต่อไปนี้ เพื่อป้องกันตัวเองจากมิจฉาชีพ</strong></p>\n<ul>\n<li>ผู้อ่านควรกลั่นกรองข้อความใน SMS ด้วยความระมัดระวัง โดยปฏิบัติต่อข้อความ SMS ที่ไม่พึงประสงค์ โดยเฉพาะอย่างยิ่งข้อความที่ใช้กลยุทธ์ “รัก โลภ หลง” หรือขอให้ดำเนินการอย่างเร่งด่วนผิดปกติ หรือกระทำสิ่งต่าง ๆ แล้วได้สิ่งของมาง่ายจนผิดปกติ ซึ่งเป็นข้อบ่งชี้ที่ชวนให้น่าสงสัย</li>\n<li>ผู้อ่านไม่ควรคลิกลิงค์ที่เกิดจากบริการทำลิงค์ให้สั้นลง (Shortened Link Service) ที่ฝังอยู่ในข้อความ SMS ถึงแม้ว่าจะเป็นบริการที่มีการใช้งานอย่างแพร่หลายก็ตาม เช่น bit.ly, tinyurl.com หรือถึงแม้ว่า URL ดังกล่าวจะดูเหมือนมาจากบริษัทที่จดทะเบียนถูกต้องตามกฎหมาย (Legitimate Company) ก็ตาม ลิงค์เหล่านี้สามารถปลอมแปลงได้อย่างแนบเนียนเพื่อหลอกลวงแม้กระทั่งผู้ที่มีความระมัดระวังที่สุด</li>\n<li>ผู้อ่านควรตรวจสอบคะแนนสะสม หรือ สถานะการจัดส่งสินค้าผ่านช่องทางการ (Official) ของบริษัท หากมีข้อสงสัยเกี่ยวกับการแลกคะแนนสะสมหรือการจัดส่งพัสดุ ให้ตรวจสอบข้อมูลโดยตรงผ่านเว็บไซต์ที่เป็นทางการของบริษัท ทั้งนี้ ศูนย์ TTC-CERT แนะนำเป็นอย่างยิ่งให้ผู้อ่านเข้าถึงเว็บไซต์โดยพิมพ์ URL อย่างเป็นทางการลงในเว็บเบราว์เซอร์ โดยไม่ต้องอาศัยลิงค์ที่ให้ไว้ในข้อความ SMS</li>\n<li>ผู้อ่านควรตรวจสอบความถูกต้องของเว็บไซต์อีกครั้งก่อนที่ต้องใส่ข้อมูลที่มีความอ่อนไหวหรือข้อมูลที่ใช้สำหรับการทำธุรกรรม เมื่อเยี่ยมชมเว็บไซต์ใด ๆ โปรดใช้ความระมัดระวังเป็นพิเศษก่อนที่จะส่งข้อมูลส่วนบุคคลหรือข้อมูลทางการเงินใด ๆ นอกจากนี้ ผู้อ่านควรตรวจสอบให้แน่ใจว่าผู้อ่านอยู่ในเว็บไซต์ของบริษัทที่ถูกต้อง โดยการตรวจสอบ URL และตรวจสอบความผิดปกติในการออกแบบหรือเนื้อหา</li>\n</ul>\n<p>โดยหากผู้อ่าน สนใจข้อมูลรายงานการวิเคราะห์ (Analysis Report) ฉบับเต็ม สามารถอ่านต่อได้ที่  <a href=\"https://drive.google.com/file/d/1PkDb6Q95cuJHaqVjlLT4Tk9u0I8gzRGp/view\">รายงานการวิเคราะห์ (Analysis Report): แคมเปญฟิชชิ่งที่กำหนดเป้าหมายต่อผู้ใช้งานบริการโทรคมนาคมและไปรษณีย์ทั่วโลก</a> </p>\n<p><strong>ข้อมูลอื่นๆ</strong></p>\n<ul>\n<li>Indicators of Compromise (IOCs) สำหรับรายงานการวิเคราะห์ฯ ฉบับนี้ สามารถดาวน์โหลดได้ที่  <a href=\"https://github.com/ttc-cert/Indicators-of-Compromises-IOCs/blob/main/Analysis_Report_Phishing_Campaign_Targeting_Telecommunications_and_Postal_Service_Users_Worldwide.txt\">TTC-CERT GitHub Repository</a></li>\n<li>MISP Event สำหรับรายงานการวิเคราะห์ฯ ฉบับนี้ สามารถดาวน์โหลดได้ที่ <a href=\"https://github.com/ttc-cert/TTC-CERT-MISP-Shared-Events/blob/main/25670523_misp-event_Analysis%20Report-Phishing_Campaign_Targeting_Telecommunications_and_Postal_Service_Users_Worldwide.json\">TTC-CERT GitHub Repository</a> </li>\n</ul>\n<p><strong>ที่มา</strong> - <a href=\"https://www.ttc-cert.or.th/\">TTC-CERT</a>, <a href=\"https://drive.google.com/file/d/1PkDb6Q95cuJHaqVjlLT4Tk9u0I8gzRGp/view\">รายงานการวิเคราะห์ (Analysis Report): แคมเปญฟิชชิ่งที่กำหนดเป้าหมายต่อผู้ใช้งานบริการโทรคมนาคมและไปรษณีย์ทั่วโลก</a></p>\n</div></div></div><div><div>Topics: </div><div><div><a href=\"/topics/ttc-cert\">TTC-CERT</a></div><div><a href=\"/topics/phishing\">Phishing</a></div><div><a href=\"/topics/cybersecurity\">Cybersecurity</a></div><div><a href=\"/topics/depth\">In-Depth</a></div></div></div>","author":"TTC-CERT","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b38210f3d9631a5c524b5837998a6b5625f88e864389c2d8ac4668425abffe8b","category":"Thai"}
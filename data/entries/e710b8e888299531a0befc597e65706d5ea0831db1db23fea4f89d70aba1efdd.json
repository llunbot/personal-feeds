{"title":"CMA กลับลำ บอกดีลไมโครซอฟท์ซื้อ Activision Blizzard ไม่กระทบการแข่งขันคอนโซล","link":"https://www.blognone.com/node/133162","date":1679708554000,"content":"<div><div><div><p>Competition and Markets Authority หรือ CMA หน่วยงานกำกับดูแลการแข่งขันของสหราชอาณาจักร ประกาศเปลี่ยนมุมมองต่อดีลไมโครซอฟท์ซื้อ Activision Blizzard ว่า \"ไม่กระทบการแข่งขันในตลาดคอนโซล\" (the transaction will not result in a substantial lessening of competition in relation to console gaming in the UK)</p>\n<p><a href=\"https://www.blognone.com/node/132577\">CMA ออกรายงานเมื่อเดือนกุมภาพันธ์ว่าดีลนี้ส่งผลกระทบต่อการแข่งขัน</a> แต่ล่าสุดกลับลำเพราะได้ \"ข้อมูลใหม่\" จากไมโครซอฟท์ ทำให้มุมมองเปลี่ยนไป</p>\n<p>CMA บอกว่าเดิมทีได้วิเคราะห์ทางการเงิน จำลองสถานการณ์ว่าถ้าไมโครซอฟท์นำเกมของ Activision Blizzard ทั้งหมดเป็นเอ็กซ์คลูซีฟ Xbox จะเกิดอะไรขึ้นบ้าง ซึ่งแบบจำลองเดิมพบว่าไมโครซอฟท์มีกำไรจากการทำเอ็กซ์คลูซีฟ (ทำให้มีแรงจูงใจถอนเกมออกจาก PlayStation) แต่หลังจากได้ข้อมูลใหม่ ซึ่งมีข้อมูลพฤติกรรมของเกมเมอร์ Call of Duty เข้ามาวิเคราะห์เพิ่มเติม กลับพบว่าไมโครซอฟท์ไม่ได้ประโยชน์จากการทำเอ็กซ์คลูซีฟ Xbox และทำให้ไมโครซอฟท์จำเป็นต้องนำเกมลง PlayStation ต่อไปจึงเป็นประโยชน์มากกว่า</p>\n<p><img alt=\"No Description\" src=\"https://www.blognone.com/sites/default/files/externals/035d67487144ecdab7120fc6ec59af1a.jpg\" /></p>\n<p>การเปลี่ยนมุมมองของ CMA มีผลเฉพาะการวิเคราะห์สภาพแข่งขันของตลาดคอนโซลเท่านั้น ในดีลนี้ยังมีประเด็นเรื่องการแข่งขันในตลาดคลาวด์เกมมิ่งอีกส่วนด้วย ซึ่ง CMA วิเคราะห์แยกกันและไม่ได้ปรับเปลี่ยนมุมมองในคราวนี้</p>\n<p>CMA จะยังสอบสวนผลกระทบของดีลนี้ต่อไป และจะออกรายงานฉบับสมบูรณ์ในวันที่ 26 เมษายน</p>\n<p>ถึงแม้กระบวนการของ CMA ยังไม่เสร็จสิ้น แต่สื่อบางราย เช่น <a href=\"https://arstechnica.com/tech-policy/2023/03/microsoft-wins-battle-with-sony-as-uk-reverses-finding-on-activision-merger/\">Ars Technica</a> ก็พาดหัวว่า \"ไมโครซอฟท์ชนะแล้ว\" (Microsoft wins battle with Sony) เพราะถือว่าเคลียร์อุปสรรคสำคัญของดีลนี้ได้สำเร็จแล้ว</p>\n<p>Brad Smith ประธานของไมโครซอฟท์ออกมาขอบคุณ CMA ที่เข้าใจเหตุผลเหล่านี้ และยืนยันว่าดีลนี้จะช่วยเพิ่มการแข่งขันในอุตสาหกรรมเกมให้มากขึ้น</p>\n<blockquote><p>We appreciate the CMA’s additional detailed and objective analysis. Its provisional update underscores a growing consensus by those with access to the most current data that this deal will create more competition in the console market, not less.<a href=\"https://t.co/f62yUf9Wyi\">https://t.co/f62yUf9Wyi</a></p>\n<p>— Brad Smith (@BradSmi) <a href=\"https://twitter.com/BradSmi/status/1639298498985336832?ref_src=twsrc%5Etfw\">March 24, 2023</a></p></blockquote>\n<p>ที่มา - <a href=\"https://www.gov.uk/government/news/cma-narrows-scope-of-concerns-in-microsoft-activision-review\">CMA</a></p>\n</div></div></div><div><div>Topics: </div><div><div><a href=\"/topics/cma\">CMA</a></div><div><a href=\"/topics/microsoft\">Microsoft</a></div><div><a href=\"/topics/activision-blizzard\">Activision Blizzard</a></div><div><a href=\"/topics/games\">Games</a></div><div><a href=\"/topics/antitrust\">Antitrust</a></div><div><a href=\"/topics/call-of-duty\">Call of Duty</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e710b8e888299531a0befc597e65706d5ea0831db1db23fea4f89d70aba1efdd","category":"Thai"}
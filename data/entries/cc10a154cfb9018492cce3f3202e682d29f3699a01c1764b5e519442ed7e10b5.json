{"title":"Jensen Huang ยอมรับ ที่เคยบอกว่าคอมพิวเตอร์ควอนตัมจะใช้ประโยชน์ได้ต้องรอ 20 ปี เป็นความคิดที่ผิด","link":"https://www.blognone.com/node/145390","date":1742544633000,"content":"<div><div><div><p>NVIDIA ได้จัดเซสชันชื่อว่า \"Quantum Day\" ในงานสัมมนาประจำปี GTC สัปดาห์นี้ ซึ่ง Jensen Huang ซีอีโอ NVIDIA ก็เข้าร่วมงานด้วย โดยกลายเป็นหัวข้อสัมมนาที่น่าสนใจ เพราะย้อนไปเมื่อเดือนมกราคม Huang เคยตอบคำถามเรื่องคอมพิวเตอร์ควอนตัมในงาน CES ว่า กว่าจะได้ใช้ประโยชน์จริงก็อีก 20 ปี คำตอบสั้น ๆ นี้ทำให้<a href=\"https://www.blognone.com/node/143992\">ราคาหุ้นของบริษัทคอมพิวเตอร์ควอนตัมพากันร่วงหนัก</a> 30-40% ในวันเดียว</p>\n<p>Jensen Huang กล่าวเปิดแบบติดตลกว่านี่น่าจะเป็นครั้งแรกที่ซีอีโอต้องจัดงานเชิญผู้เข้าร่วมมาฟัง และอธิบายว่าทำไมที่ผ่านมาเขาคิดผิด Huang บอกว่าเขาแปลกใจมากที่ตลาดหุ้นตอบรับกับความเห็นของเขามากขนาดนั้น และเขาก็ยอมรับว่าไม่รู้ด้วยซ้ำ ว่ามีบริษัทคอมพิวเตอร์ควอนตัมหลายบริษัทที่อยู่ในตลาดหุ้นแล้วด้วย</p>\n<p>งาน Quantum Day มีบริษัทและสตาร์ทอัปด้านคอมพิวเตอร์ควอนตัม 12 รายที่เข้าร่วม รวมทั้ง <a href=\"https://www.blognone.com/node/144027\">D-Wave</a> ที่เคยออกมาตอบโต้ความเห็นของ Huang นอกจากนี้ยังมีตัวแทนจาก Microsoft และ AWS ที่มาร่วมพูดคุยเรื่องการลงทุนในเทคโนโลยีควอนตัม และบทบาทของ NVIDIA ในเทคโนโลยีนี้</p>\n<p>Huang บอกว่ามีโอกาสอีกมากสำหรับคอมพิวเตอร์ควอนตัมที่จะเข้ามาสร้างผลกระทบและแก้ปัญหาหลายอย่าง แต่เทคโนโลยีวันนี้ยังซับซ้อนมาก เขาบอกว่าเรื่องนี้คล้ายกับ NVIDIA ในช่วงก่อตั้งบริษัท รูปแบบรายได้ยังไม่ชัดเจน ต้องรอเวลาถึง 20 ปี จึงมีโมเดลธุรกิจครบทั้งฮาร์ดแวร์และซอฟต์แวร์ เขามองว่า NVIDIA มีบทบาทในการเชื่อมต่อการใช้งานกับคอมพิวเตอร์ประสิทธิภาพสูงนี้ บริษัทเองก็พัฒนาเทคโนโลยีจีพียูให้ทำงานได้ดีร่วมกับชิปควอนตัมด้วย</p>\n<p>NVIDIA ยังประกาศตั้งศูนย์วิจัยเกี่ยวกับควอนตัมในเมืองบอสตัน เพื่อรองรับความต้องการของบริษัทคอมพิวเตอร์ควอนตัม ในการร่วมมือกับนักวิจัยจากมหาวิทยาลัย Harvard และ MIT โดยศูนย์วิจัยนี้มีเซิร์ฟเวอร์จีพียู Blackwell จำนวนมากสำหรับการประมวลผล</p>\n<p>ที่มา: <a href=\"https://www.cnbc.com/2025/03/20/nvidia-ceo-huang-says-was-wrong-about-timeline-for-quantum-computing.html\">CNBC</a></p>\n<p><img src=\"https://www.blognone.com/sites/default/files/externals/596502a72a23ad519bcf52df9ac315f4.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/jensen-huang\">Jensen Huang</a></div><div><a href=\"/topics/quantum-computer\">Quantum Computer</a></div><div><a href=\"/topics/nvidia\">NVIDIA</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cc10a154cfb9018492cce3f3202e682d29f3699a01c1764b5e519442ed7e10b5","category":"Thai"}
{"title":"Alphabet รายงานผลประกอบการ: Google Cloud มีกำไรเป็นครั้งแรก, โฆษณา YouTube รายได้ยังคงลดลง","link":"https://www.blognone.com/node/133555","date":1682467025000,"content":"<div><div><div><p>Alphabet บริษัทแม่ของกูเกิล รายงานผลการดำเนินงานประจำไตรมาสที่ 1 ปี 2023 มีรายได้ 69,787 ล้านดอลลาร์ เพิ่มขึ้น 3% เทียบกับไตรมาสที่ 1 ปี 2022 และมีกำไรสุทธิ 15,051 ล้านดอลลาร์</p>\n<p>Alphabet บอกว่าผลประกอบการไตรมาสนี้มีผลกระทบที่สำคัญ 3 รายการ ได้แก่ ค่าใช้จ่ายครั้งเดียวจากการ<a href=\"https://www.blognone.com/node/132325\">ปลดพนักงาน</a>และปิดสำนักงาน 2.6 พันล้านดอลลาร์, ค่าเสื่อมราคาลดลง 988 ล้านดอลลาร์ จากการปรับอายุการใช้งานเซิร์ฟเวอร์และอุปกรณ์เครือข่าย, การปรับเวลาจ่ายผลตอบแทนพนักงานในรูปแบบหุ้น</p>\n<p>ภาพรวมรายได้จากธุรกิจโฆษณาของกูเกิลลดลงเล็กน้อยเป็น 54,548 ล้านดอลลาร์ เทียบกับ 54,661 ล้านดอลลาร์ ของไตรมาส 1/2022 โดยส่วนที่ลดลงมาจากโฆษณาใน Google Network และโฆษณาใน YouTube ขณะที่โฆษณาบนเสิร์ชยังคงเพิ่มขึ้น</p>\n<p>ส่วนธุรกิจ other ซึ่งรวมกลุ่มฮาร์ดแวร์ Pixel มีรายได้เพิ่มขึ้นเป็น 7,413 ล้านดอลลาร์ เช่นเดียวกับ Google Cloud รายได้เพิ่มขึ้น 28% เป็น 7,454 ล้านดอลลาร์ และมีกำไรจากการดำเนินงานเฉพาะส่วนธุรกิจนี้เป็นครั้งแรก 191 ล้านดอลลาร์ จากที่ขาดทุนมาโดยตลอด และกลุ่ม Other Bets รายได้ 288 ล้านดอลลาร์ ขาดทุนเฉพาะส่วนนี้ 3,288 ล้านดอลลาร์</p>\n<p>Sundar Pichai ซีอีโอ Alphabet และกูเกิล กล่าวว่าผลการดำเนินงานยังคงออกมาดีทั้งในธุรกิจเสิร์ชและแนวโน้มที่ดีในธุรกิจคลาวด์ ในไตรมาสที่ผ่านมาบริษัทเปิดตัวผลิตภัณฑ์ใหม่ที่ใช้เทคโนโลยี Computer Science เชิงลึกร่วมกับ AI ซึ่งบริษัทเห็นโอกาสใหญ่อีกมากจากนวัตกรรมนี้</p>\n<p>Alphabet แจ้งว่าตามที่บริษัทเคยบอกว่าจะรายงานรายได้ส่วนธุรกิจด้าน AI แยกออกมานั้น รายงานนี้จะเลื่อนไปไตรมาส 2/2023 ตามการ<a href=\"https://www.blognone.com/node/133503\">ประกาศตั้งฝ่าย Google DeepMind</a> ที่เพิ่งประกาศไป</p>\n<p>ที่มา: <a href=\"https://abc.xyz/investor/static/pdf/2023Q1_alphabet_earnings_release.pdf\">Alphabet</a> (pdf)</p>\n<p><img src=\"https://www.blognone.com/sites/default/files/externals/72abe09ac09613b9f99a278d8dff696c.jpg\" alt /></p>\n</div></div></div><div><div>Topics: </div><div><div><a href=\"/topics/alphabet\">Alphabet</a></div><div><a href=\"/topics/google\">Google</a></div><div><a href=\"/topics/financial-report\">Financial Report</a></div><div><a href=\"/topics/youtube\">YouTube</a></div><div><a href=\"/topics/google-cloud\">Google Cloud</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5b99c9d8a6048514f114c86a8faf233a966d08673fd28e12dc427bad26206098","category":"Thai"}
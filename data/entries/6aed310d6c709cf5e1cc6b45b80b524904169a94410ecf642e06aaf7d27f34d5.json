{"title":"PaintCam Eve กล้องรักษาความปลอดภัยยิงเพนท์บอลตัวแรกของโลก อัปเกรดบอลเป็นแก๊สน้ำตาได้","link":"https://www.blognone.com/node/139285","date":1713445114000,"content":"<div><div><div><p>บริษัท OZ-IT จากสโลวีเนียเปิดตัวกล้องรักษาความปลอดภัยภายในบ้านที่ใช้ AI ประมวลผล สามารถยิงลูกเพนท์บอลใส่ผู้บุกรุกที่คาดว่าเป็นอันตรายกับผู้อยู่อาศัยได้ มีชื่อว่า PaintCam Eve โชว์อยู่บน kickstarter แต่ยังไม่เปิดให้ระดมทุน</p>\n<p>PaintCam Eve มี 3 รุ่นได้แก่ Eve (Standard), Eve+ (Advance) และ Eve Pro (Elite) โดยรุ่นสูงสุดจะมีระบบจดจำใบหน้าบุคคล และสัตว์ได้ ในขณะที่รุ่น Eve จะมีระบบป้องกันอัจฉริยะ และเปิดปิดกล้องผ่านแอปพลิเคชัน</p>\n<p>การทำงานของ PaintCam Eve คือการผสมผสานระหว่างเทคโนโลยีการจดจำใบหน้า และการตรวจจับการเคลื่อนไหวเพื่อระบุตัวบุคคลที่ไม่พึงประสงค์ เมื่อระบบตรวจพบผู้บุกรุกกล้องจะส่งคำเตือนด้วยเสียงก่อน จากนั้นจะให้เวลา 5 วินาทีแก่บุคคลนั้นในการออกจากพื้นที่ หากผู้บุกรุกยังไม่ไปไหน กล้องจะยิงเพนท์บอลใส่โดยอัตโนมัติ มีตัวเลือกให้อัปเกรดเป็นลูกบอลแก๊สน้ำตาสำหรับผู้ใช้งานที่ต้องการการป้องกันเพิ่มเติมได้ ซึ่งลูกแก๊สน้ำตาจะทำให้ผู้บุกรุกสับสน และแสบตาเหมือนฤทธิ์ของแก๊สน้ำตา</p>\n<p>ผู้ใช้สามารถดูภาพจากในกล้อง PaintCam Eve ผ่านแอปพลิเคชันบนมือถือ และกล้องสามารถแจ้งเตือนไปยังโทรศัพท์เมื่อกล้องพบว่ามีผู้บุกรุกได้ นอกจากนี้ PaintCam Eve ยังเชื่อมต่อกับระบบสมาร์ทโฮมอื่น ๆ เช่น ไฟสัญญาณเตือน และระบบล็อกประตู รองรับการใช้งานตั้งแต่บ้านขนาดเล็กไปจนถึงตึก และอาคาร</p>\n<p>ที่มา - <a href=\"https://interestingengineering.com/innovation/ai-powered-paintball-armed-camera\">Interesting Engineering</a>, <a href=\"https://paintcam.eu/\">PanitCam</a>, <a href=\"https://www.kickstarter.com/projects/paintcam/paintcam-face-recognition-and-paintball-firing-security-system\">Kickstarter</a></p>\n</div></div></div><div><div>Topics: </div><div><div><a href=\"/topics/kickstarter\">Kickstarter</a></div><div><a href=\"/topics/security\">Security</a></div><div><a href=\"/topics/camera\">Camera</a></div><div><a href=\"/topics/artificial-intelligence\">Artificial Intelligence</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6aed310d6c709cf5e1cc6b45b80b524904169a94410ecf642e06aaf7d27f34d5","category":"Thai"}
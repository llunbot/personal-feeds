{"title":"รองประธาน Red Hat ระบุบริษัทยังส่งโค้ดกลับต้นน้ำเสมอ, คนดูดโค้ดไป build ไม่สร้างคุณค่าอะไร","link":"https://www.blognone.com/node/134556","date":1687854388000,"content":"<div><div><div><p>แนวทางของ Red Hat ที่บีบให้ดิสโทรที่<a href=\"https://www.blognone.com/node/134477\">ดูดโค้ดจาก RHEL ไปสร้างดิสโทรใหม่ได้ยากขึ้นในช่วงหลัง</a> ซึ่งเป็นแนวทางต่อเนื่อง<a href=\"https://www.blognone.com/node/120027\">มาตั้งแต่การทิ้ง CentOS 8</a> เมื่อปี 2020 สร้างความไม่พอใจกับชุมชนโอเพนซอร์สจำนวนหนึ่ง ล่าสุด Mike McGrath รองประธานฝ่าย Core Platform Engineering ของ Red Hat ก็ออกมาเขียนบล็อกตอบโต้ ความไม่พอใจเหล่านี้ ที่หลายคนวิจารณ์ว่า Red Hat กลายเป็นบริษัทซอฟต์แวร์ปิด และได้รับแนวทางมาจากไอบีเอ็ม</p>\n<p>McGrath ระบุถึงงานที่ Red Hat ต้องทำเพื่อซัพพอร์ตโค้ดจำนวนมากในระยะยาวถึง 10 ปีว่าเป็นงานที่หนัก และปกติแล้ว Red Hat ต้องซัพพอร์ต 3-4 รีลีสพร้อมๆ กันไป โดยกระบวนการแก้ไขบั๊กเริ่มตั้งแต่การทำงานร่วมกับโครงการต้นน้ำ, แก้ไขในดิสโทรต้นทางอย่าง Fedora หรือ CentOS Stream แล้วค่อย backport โค้ดมายังรีลีสเก่าๆ ลงมา แต่งานเหล่านี้ก็สร้างคุณค่าเพราะได้แพลตฟอร์มที่นิ่งเป็นเวลานานให้ลูกค้าและพาร์ตเนอร์ของ Red Hat ใช้งาน ขณะที่ดิสโทรอื่นๆ นั้นใช้ซอร์สโค้ดจาก git.centos.org โดยที่แทบไม่ต้องทำอะไร เพราะ Red Hat ถอดแบรนด์ออกจากโค้ดให้เสียด้วยซ้ำ และหลังจากนี้โค้ดยังอยู่ใน CentOS Stream ต่อไป ถ้ามีแพตช์ไหนหายไปก็แจ้งมาได้</p>\n<p>ที่ผ่านมามักมีความเชื่อว่าการที่ดิสโทร rebuild โค้ดจาก Red Hat แล้วจะสร้างฐานผู้ใช้ที่กลับมาซื้อซัพพอร์ตจาก Red Hat แต่ McGrath ก็ระบุว่าในความเป็นจริงผู้ใช้จากองค์กรขนาดใหญ่กลุ่มหนึ่งเลือกใช้ดิสโทรที่ rebuild มาโดยอาศัยความนิ่งของ RHEL แต่ไม่ได้ช่วยซัพพอร์ตคนทำงานเบื้องหลังที่ทำให้แพลตฟอร์มนิ่ง</p>\n<p>ในบทความ McGrath แยกระหว่างดิสโทรที่นำโค้ดจาก RHEL ไปใช้โดยตรงโดยเรียกว่า rebuilder ขณะที่เขาแยกคู่แข่ง เช่น SUSE, Canonical, AWS, และไมโครซอฟท์ที่ล้วนส่งโค้ดกลับโครงการต้นน้ำและแข่งกับ Red Hat โดยไม่บอกว่าทำงานเหมือนกับดิสโทรอื่นๆ  และอีกกลุ่มคือนักพัฒนา เช่น กลุ่มทดลองดิสโทรกับชิปแบบใหม่ๆ ว่าสร้างคุณค่าและ Red Hat สนับสนุนเต็มที่</p>\n<p>ที่มา - <a href=\"https://www.redhat.com/en/blog/red-hats-commitment-open-source-response-gitcentosorg-changes\">Red Hat</a></p>\n<p><img src=\"https://www.blognone.com/sites/default/files/externals/7f87cdfe7becce5c59829756ad7f6514.png\" alt /></p>\n</div></div></div><div><div>Topics: </div><div><div><a href=\"/topics/rhel\">RHEL</a></div><div><a href=\"/topics/red-hat\">Red Hat</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"08f6c4f88e3c9ae21d902546fc45ace67cc1672a2cf7fe083a24a19f13026984","category":"Thai"}
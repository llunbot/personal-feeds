{"title":"Reddit เตรียม IPO เข้าตลาดหุ้นนิวยอร์ก ให้สิทธิ Redditor ร่วมซื้อหุ้นได้ด้วย","link":"https://www.blognone.com/node/138352","date":1708646153000,"content":"<div><div><div><p>Reddit แพลตฟอร์มชุมชนออนไลน์รายใหญ่ <a href=\"https://www.sec.gov/Archives/edgar/data/1713445/000162828024006294/reddits-1q423.htm\">ยื่นเอกสาร</a>ไฟลิ่งกับ SEC หรือ ก.ล.ต. สหรัฐ เพื่อเตรียมนำบริษัทไอพีโอเข้าตลาดหุ้นแล้ว หลังจากมี<a href=\"https://www.blognone.com/node/136968\">รายงาน</a>มาก่อนหน้านี้ ซึ่งมีประเด็นสำคัญเพราะ Reddit จะเป็นบริษัทเทคโนโลยีรายใหญ่บริษัทแรกที่ไอพีโอในตลาดหุ้นสหรัฐปีนี้ และเป็นโซเชียลมีเดียที่เข้าตลาดหุ้นในรอบหลายปี (ล่าสุดคือ <a href=\"https://www.blognone.com/node/109253\">Pinterest ปี 2019</a>)</p>\n<p>Reddit จะนำหุ้นบริษัทซื้อขายในตลาดหลักทรัพย์นิวยอร์กด้วยตัวย่อ <strong>RDDT</strong> หุ้นบริษัทแบ่งเป็นคลาส A-B-C ทั้งหมดมีสิทธิในบริษัทเหมือนกัน ยกเว้นอำนาจในการโหวต โดยส่วนที่ไอพีโอคือหุ้นคลาส A มีสิทธิ 1 หุ้น 1 โหวต, คลาส B 1 หุ้น 10 โหวต สามารถแปลงสภาพเป็นคลาส A ได้ตลอด และคลาส C ไม่มีอำนาจโหวต ทั้งนี้บริษัทยังไม่ประกาศราคาหุ้น จำนวนหุ้นเสนอขาย และมูลค่ากิจการจากการไอพีโอ</p>\n<p>Reddit ก่อตั้งในปี 2005 โดย Alexis Ohanian และ Steve Huffman เคยขายกิจการกลุ่มสื่อสิ่งพิมพ์ Condé Nast ในปี 2006 และ<a href=\"https://www.blognone.com/node/26190/\">แยกออกมา</a>เป็นบริษัทอิสระในปี 2011 รับเงินจากนักลงทุนรวมมากกว่า 1,300 ล้านดอลลาร์ มูลค่ากิจการที่มีการรายงานครั้งสุดท้ายอยู่ราว 1 หมื่นล้านดอลลาร์</p>\n<p>ผลประกอบการของ Reddit ในปี 2023 มีรายได้ 804 ล้านดอลลาร์ เพิ่มขึ้น 20% จากปี 2022 โดยขาดทุนสุทธิลดลงเป็น 90.8 ล้านดอลลาร์ ข้อมูลสถิติอื่นน่าสนใจเช่น มีชุมชนมากกว่า 1 แสนห้อง, มีผู้ใช้งานเป็นประจำทุกวัน (DAUs) 73 ล้านบัญชี เป็นประจำทุกสัปดาห์ (WAUs) 267 ล้านบัญชี</p>\n<p>ในการไอพีโอของ Reddit ครั้งนี้ บริษัทระบุว่าผู้ใช้งาน Reddit ที่เรียกกันว่า Redditor สามารถร่วมซื้อหุ้นไอพีโอได้โดยตรงด้วย ซึ่งจะให้กับผู้ใช้งานที่มีแต้ม Karma มากกว่า 2,000 คะแนน และกลุ่ม moderatos ที่มีกิจกรรมมากกว่า 5,000 ครั้ง</p>\n<p>ที่มา: <a href=\"https://www.cnbc.com/2024/02/22/reddit-files-to-list-ipo-on-nyse-under-the-ticker-rddt.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/88343068109b42bc7c93e308395f3270.png\" /></p>\n</div></div></div><div><div>Topics: </div><div><div><a href=\"/topics/reddit\">Reddit</a></div><div><a href=\"/topics/ipo\">IPO</a></div><div><a href=\"/topics/financial-report\">Financial Report</a></div><div><a href=\"/topics/social-media\">Social Media</a></div><div><a href=\"/topics/nyse\">NYSE</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2e1d53b4da6a873767b53a4d61489c0736609737c334dc390777000f85ab5a18","category":"Thai"}
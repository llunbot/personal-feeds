{"title":"Apple ประกาศการเปลี่ยนแปลงใน iOS สำหรับผู้ใช้งานกลุ่มประเทศ EU มีผลใน iOS 17.4 เป็นต้นไป","link":"https://www.blognone.com/node/137876","date":1706221285000,"content":"<div><div><div><p>แอปเปิลประกาศการเปลี่ยนแปลงสำหรับผู้ใช้งานในกลุ่มประเทศสหภาพยุโรป เพื่อให้เป็นไปตามกฎหมายดิจิทัล Digital Markets Act (DMA) ที่จะเริ่มมีผลบังคับใช้กับผู้ให้บริการแพลตฟอร์มรายใหญ่ 7 มีนาคมนี้</p>\n<p>การเปลี่ยนแปลงนั้นแอปเปิลบอกว่าจะมี API ใหม่ มากกว่า 600 รายการ สำหรับนักพัฒนา เพื่อให้เข้าถึงทั้งเอ็นจินของเบราว์เซอร์, กระบวนการจ่ายเงินในแอป, กระบวนการเผยแพร่แอป, การวิเคราะห์ข้อมูลแอป ซึ่งทั้งหมด แอปเปิลบอกว่าจะมาพร้อมแนวทางการป้องกันความปลอดภัยกับผู้ใช้งานแบบใหม่ เพื่อลดความเสี่ยงจากแนวทาง DMA นี้ และทำให้การใช้อุปกรณ์แอปเปิลปลอดภัยสำหรับลูกค้าในกลุ่มประเทศ EU</p>\n<p>รายละเอียดการเปลี่ยนแปลงทั้งหมดสามารถดูได้ที่<a href=\"https://developer.apple.com/support/dma-and-apps-in-the-eu\">หน้าซัพพอร์ตสำหรับนักพัฒนา</a> โดยมีรายการสำคัญดังนี้</p>\n<ul>\n<li>ผู้ใช้งานสามารถเลือกดาวน์โหลดแอป iOS ได้ผ่านสโตร์อื่น</li>\n<li>นักพัฒนาสามารถสร้างสโตร์สำหรับการดาวน์โหลดแอปได้</li>\n<li>ผู้ใช้งานสามารถเลือกใช้เบราว์เซอร์อื่น ที่ทำงานบนเอ็นจินที่ไม่ใช่ WebKit ได้</li>\n<li>นักพัฒนาสามารถร้องขอ เพื่อเข้าถึงฟีเจอร์ใน iPhone ที่อาศัยการทำงานร่วมกันของฮาร์ดแวร์และซอฟต์แวร์ใน iOS ได้ (เช่น <a href=\"https://www.blognone.com/node/137192\">ระบบ NFC จ่ายเงิน</a>)</li>\n<li>Safari จะแสดงหน้าตัวเลือกเบราว์เซอร์ค่าเริ่มต้น จากเดิมต้องทำใน Settings</li>\n<li>แอปสามารถเลือกช่องทางการจ่ายเงินเพิ่มเติมได้ภายในแอป รวมทั้งลิงก์จ่ายเงินภายนอกแอป</li>\n<li>เปลี่ยนวิธีคิดค่าธรรมเนียมแบบใหม่ (<a href=\"https://www.blognone.com/node/137877\">รายละเอียด</a>)</li>\n</ul>\n<p>แอปเปิลยังประกาศแนวทางควบคุมความปลอดภัยเพิ่มเติม สำหรับกลุ่มนักพัฒนาแอปในประเทศสหภาพยุโรป จากการเปลี่ยนแปลงนี้ เช่น แอปจะต้องผ่านการรับรองเพิ่มเติมหากมีให้ดาวน์โหลดในสโตร์อื่น, สโตร์ต้องใช้ข้อมูลที่ผ่านการตรวจสอบ แสดงผลเป็นรายละเอียดของแอป, นักพัฒนาที่สร้างสโตร์ต้องผ่านการอนุมัติและตรวจสอบจากแอปเปิลก่อน, เพิ่มกระบวนการตรวจสอบมัลแวร์ของแอป เป็นต้น</p>\n<p>การเปลี่ยนแปลงนี้จะเริ่มมีผลตั้งแต่ iOS 17.4 เป็นต้นไป ซึ่งตอนนี้แอปเปิลได้ออกเวอร์ชันเบต้าสำหรับนักพัฒนา เพื่อให้ทดสอบการทำงานร่วมกันทั้งหมด</p>\n<p>ที่มา: <a href=\"https://www.apple.com/newsroom/2024/01/apple-announces-changes-to-ios-safari-and-the-app-store-in-the-european-union/\">แอปเปิล</a></p>\n<p><img alt=\"No Description\" src=\"https://www.blognone.com/sites/default/files/externals/4ce40a3d51cacd0079c60fe6489b513e.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/ios-17\">iOS 17</a></div><div><a href=\"/topics/eu\">EU</a></div><div><a href=\"/topics/app-store\">App Store</a></div><div><a href=\"/topics/developer\">Developer</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8a19c9ea6ae985ec6b962e190f1d41c7e88987003a443b8798565db8df783b24","category":"Thai"}
{"title":"Mozilla เปลี่ยนตัวซีอีโอ, ปลดพนักงาน, ลดการลงทุนด้าน Metaverse, Fediverse, Privacy","link":"https://www.blognone.com/node/138191","date":1707876820000,"content":"<div><div><div><p>Mozilla Corporation ประกาศเปลี่ยนตัวซีอีโอ โดย <a href=\"https://www.blognone.com/node/115752\">Mitchell Baker ซีอีโอที่รับตำแหน่งนี้มาตั้งแต่ปี 2020</a> จะกลับไปเป็นประธานบอร์ดอีกครั้ง (เธอเป็นหนึ่งในผู้ก่อตั้ง Mozilla และเป็นซีอีโอมารอบหนึ่งในปี 2003-2008) และไปทำงานด้านนโยบาย การเป็นตัวแทนองค์กรบนเวทีสัมมนา การพบปะกับภาคส่วนต่างๆ ให้มากขึ้น</p>\n<p>ซีอีโอคนใหม่คือ Laura Chambers อดีตซีอีโอของบริษัท Willow Innovations โดยเธอนั่งเป็นบอร์ดของ Mozilla มานาน 3 ปีแล้ว มีความรู้ความเข้าใจเรื่องทิศทางขององค์กรเป็นอย่างดี เป้าหมายหลักของเธอมี 2 ข้อ ได้แก่ ปรับวิสัยทัศน์และยุทธศาสตร์ขององค์กรให้เหมาะสมกับอนาคตมากขึ้น และบริหารงานโดยมุ่งเน้นไปที่ผลิตภัณฑ์หลักอย่าง Firefox มากขึ้น รวมถึงเพิ่มศักยภาพในการพัฒนาผลิตภัณฑ์ใหม่ๆ ออกสู่ตลาด</p>\n<p>หลังจาก Laura Chambers เข้ามารับตำแหน่ง Mozilla ก็ประกาศเป็นการภายใน (แต่หลุดออกมาสู่สื่อ) ว่าจะปลดพนักงานออกราว 60 คน และลดการลงทุนในโครงการต่างๆ ที่ไม่ใช่ผลิตภัณฑ์หลักขององค์กรลงจากเดิม</p>\n<ul>\n<li><a href=\"https://www.blognone.com/node/131958\">mozilla.social</a> บริการโซเชียลแบบกระจายศูนย์ที่อิงอยู่บนโปรโตคอล ActivityPub/Mastodon โดยไม่ถึงกับเลิกไป แต่ลดจำนวนทีมงานลงมาก</li>\n<li>บริการด้านความปลอดภัยและความเป็นส่วนตัว ได้แก่ <a href=\"https://www.blognone.com/node/117001\">VPN</a>, <a href=\"https://www.blognone.com/node/135506\">Relay</a>, <a href=\"https://www.blognone.com/node/138077\">Online Footprint Scrubber ที่เพิ่งเปิดตัวไปวันก่อน</a> บริการเหล่านี้มีคู่แข่งจำนวนมากในตลาด จึงจะปรับลดการลงทุนลง</li>\n<li><a href=\"https://hubs.mozilla.com/\">Hubs</a> บริการโลกเสมือน 3D ที่เริ่มทำตอนต้นปี 2023 ในยุค Metaverse ครองเมือง แต่ตอนนี้กระแสตกแล้ว ก็จะปิดตัวไปเลย</li>\n</ul>\n<p>ทิศทางใหม่ของ Mozilla ก็เป็นสิ่งที่เดากันได้คือ พยายามนำ AI เข้ามาผนวกกับ Firefox โดยยกตัวอย่าง<a href=\"https://www.blognone.com/node/133674\">การซื้อกิจการ Fakespot ที่ใช้ AI มาช่วยตรวจหาคอนเทนต์รีวิวปลอม</a></p>\n<p>ที่มา - <a href=\"https://blog.mozilla.org/en/mozilla/a-new-chapter-for-mozilla-laura-chambers-expanded-role/\">Mozilla</a>, <a href=\"https://techcrunch.com/2024/02/13/mozilla-downsizes-as-it-refocuses-on-firefox-and-ai-read-the-memo/\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/35fe7f48dce417521cd6773adc106d23.jpg\" /></p>\n</div></div></div><div><div>Topics: </div><div><div><a href=\"/topics/mozilla\">Mozilla</a></div><div><a href=\"/topics/ceo\">CEO</a></div><div><a href=\"/topics/mastodon\">Mastodon</a></div><div><a href=\"/topics/social-network\">Social Network</a></div><div><a href=\"/topics/privacy\">Privacy</a></div><div><a href=\"/topics/vpn\">VPN</a></div><div><a href=\"/topics/metaverse\">Metaverse</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c1f8b7b0f749127bdf3af6027d0ed51e6056afd60846cc2d89eb77edb53bc3b2","category":"Thai"}
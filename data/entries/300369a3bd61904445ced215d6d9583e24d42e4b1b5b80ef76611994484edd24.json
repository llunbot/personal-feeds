{"title":"แบงค์ชาติพบแอปดูดเงินแทบหายไปแล้วแต่คนยังโดนหลอก ม้าคริปโตระบาดเงิน 75% ออกไปยังคริปโต","link":"https://www.blognone.com/node/144412","date":1738226594000,"content":"<div><div><div><p>ธนาคารแห่งประเทศไทยรายงานถึงกระบวนการยกระดับการฉ้อโกง โดยหลังจากมีมาตรการป้องกันแอปดูดเงิน (unauthorized payment fraud) ก็พบว่าจำนวนคดีลดลงอย่างต่อเนื่องจนแทบหมด แต่จำนวนคดีที่ผู้เสียหายถูกหลอกจนสั่งโอนด้วยตัวเองยังมีจำนวนคดีสูงต่อเนื่อง แนวทางในตอนนี้จึงเป็นการสร้างมาตรการใหม่ๆ</p>\n<ul>\n<li>พบว่าปลายทางการเงินของมูลค่าความเสียหาย 75% เป็นการโอนออกไปยังคริปโต จึงเตรียมขยายการควบคุมบัญชีม้าไปยังตลาดคริปโต</li>\n<li>บัญชีม้ามีความเปลี่ยนไป โดยช่วงหลังมีการเปิดนิติบุคคลเพื่อเปิดบัญชีองค์กรเป็นบัญชีม้า</li>\n</ul>\n<p>กระบวนการจำกัดบัญชีม้าจึงต้องมีการขยาย โดยมีมาตรการเพิ่มเติม</p>\n<ul>\n<li>ขยายการเปิดนิติบุคคลม้า ครอบคลุมกรรมการนิติบุคคลมีความเกี่ยวข้องกับบัญชีม้าหรือไม่</li>\n<li>ธนาคารเปลี่ยนข้อความแจ้งเตือน จากเดิมที่เหยื่อโอนไปยังบัญชีม้าแล้วจะแจ้งแค่ว่าโอนไม่ผ่าน กลายเป็นการแจ้งเตือนว่ากำลังโอนไปบัญชีม้า</li>\n<li>ขยายขอบเขตการจัดการบัญชีม้า ธนาคารสามารถจับสัญญาณว่าน่าจะเป็นบัญชีม้าแม้จะยังไม่มีคดี ธนาคารแจ้งความด้วยตัวเองเมื่อเห็นพฤติกรรม ขยายความร่วมมือไปยังศูนย์แลกเปลี่ยนและบริการ e-wallet</li>\n</ul>\n<p>ทางธนาคารแห่งประเทศไทยยืนยันว่าเห็นด้วยกับแนวทางให้ธนาคารร่วมรับผิดชอบ แต่ต้องอยู่ในแนวทางที่ธนาคารรับผิดชอบหน้าที่ของตนเองให้ครบถ้วน เช่น ธนาคารรับผิดชอบหากคนร้ายสามารถโอนเงินออกไปได้โดยผู้ใช้ไม่ได้อนุญาตด้วยตัวเอง</p>\n<p>ที่มา - <a href=\"https://www.facebook.com/bankofthailandofficial/videos/1531889531014064\">ธนาคารแห่งประเทศไทย</a></p>\n<p><img alt=\"No Description\" src=\"https://www.blognone.com/sites/default/files/externals/478efa8a4917cc446f6b2e36c2ce2a73.png\" /></p>\n</div></div></div><div><div>Topics: </div><div><div><a href=\"/topics/bank-thailand\">Bank of Thailand</a></div><div><a href=\"/topics/crime\">Crime</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"300369a3bd61904445ced215d6d9583e24d42e4b1b5b80ef76611994484edd24","category":"Thai"}
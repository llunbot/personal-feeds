{"title":"Instagram เตรียมดัน reach เพิ่มการมองเห็นให้ครีเอเตอร์ หลังหลายคนบ่นว่าโดนปิดกั้น","link":"https://www.blognone.com/node/146100","date":1745823380000,"content":"<div><div><div><p>Adam Mosseri หัวหน้า Instagram ชี้แจงว่า แพลตฟอร์มกำลังเปลี่ยนกลยุทธ์ในการสนับสนุนครีเอเตอร์แบบครั้งใหญ่ โดยจะเน้นที่การเพิ่มการเข้าถึง (reach) การส่งเสริมเนื้อหาต้นฉบับ และการปรับปรุงการค้นพบ ทั้งในและนอกแอป</p>\n<p>ซึ่ง 3 อินไซต์หลักที่ครีเอเตอร์ควรรู้ มีดังนี้:</p>\n<ol>\n<li><strong>โพสต์บนฟีด ช่วยเพิ่มการเข้าถึงที่สุด</strong>: Mosseri บอกว่าการโพสต์ในฟีดหลัก คือวิธีที่เพิ่มการเข้าถึงที่ดีที่สุด ถึงแม้ว่าฟีเจอร์ Stories จะดีสำหรับการเชื่อมต่อกับเพื่อนสนิท แต่โพสต์ในฟีดสามารถเข้าถึงผู้ชมได้กว้างกว่า เพราะผู้ใช้ทั่วไปมักไม่โพสต์ในฟีดทุกวัน</li>\n<li><strong>DM เป็นช่องทางสำคัญในการแชร์เนื้อหา</strong>: การแชร์เนื้อหาผ่าน DMs หรือข้อความ กลายเป็นวิธีที่กระตุ้นสัญญาณการมีส่วนร่วมให้กับอัลกอริธึมของ Instagram ที่ดีที่สุด ทำให้การแชร์ (ไม่ว่าจะเป็นใน Stories หรือ DMs) จะมีผลต่อการเพิ่มการเข้าถึง</li>\n<li><strong>กำลังพัฒนา SEO</strong>: Instagram กำลังพัฒนา SEO เพื่อให้คอนเทนต์ของครีเอเตอร์แสดงผลบน Google Search มากขึ้น รวมทั้งปรับปรุงการค้นหาภายในแอปของตัวเอง โดยจะอัปเดตฟีเจอร์ที่ช่วยให้ Instagram ดึงข้อมูลการค้นหาจากคอมเมนต์ในโพสต์ ไม่ใช่จากแค่คำบรรยายและภาพ</li>\n</ol>\n<p>นอกจากนี้ Mosseri ยังบอก 3 สิ่งที่ Instagram ทำเพื่อช่วยสนับสนุนครีเอเตอร์ ดังนี้:</p>\n<ol>\n<li><strong>ให้รางวัลกับเนื้อหาต้นฉบับ</strong>: Instagram จะให้ความสำคัญกับคอนเทนต์ original หรือโพสต์ที่ครีเอเตอร์สร้างขึ้นเอง มากกว่าเนื้อหาที่แชร์หรือรีโพสต์จากคนอื่น</li>\n<li><strong>ช่วยครีเอเตอร์เล็ก ๆ ให้มีโอกาสเติบโต</strong>: แพลตฟอร์มกำลังพัฒนาเครื่องมือ และอัลกอริธึมเพื่อช่วยให้ครีเอเตอร์หน้าใหม่ สามารถหาผู้ชมได้มากขึ้น</li>\n<li><strong>ทำให้เทรนด์เกิดขึ้นเร็วขึ้น</strong>: Mosseri ยอมรับว่าเทรนด์มักใช้เวลานานเกินไปที่จะกลายเป็นไวรัลบน Instagram ซึ่งแพลตฟอร์มกำลังพัฒนาให้มันเกิดเร็วขึ้น</li>\n</ol>\n<p>Mosseri สรุปว่าเป้าหมายของ Instagram คือพัฒนาฟีเจอร์ที่เป็นประโยชน์ ทั้งสำหรับครีเอเตอร์ และผู้ใช้ทั่วไป รวมทั้งเพื่อประโยชน์ของแพลตฟอร์มเอง ในขณะเดียวกัน ก็เพื่อแข่งกับ TikTok ที่ยังคงครองแชมป์แพลตฟอร์มคลิปสั้นตัวแม่หน้าพ่อ</p>\n<p>ที่มา: <a href=\"https://www.businessinsider.com/instagram-reach-top-priorities-creators-content-dms-adam-mosseri-2025-4\">Business Insider</a></p>\n<p><img alt=\"alt=&quot;Instagram&quot;\" src=\"https://www.blognone.com/sites/default/files/externals/daf43820131b717e1f3e59e8d04cb2e9.jpeg\" /></p>\n</div></div></div><div><div>Topics: </div><div><div><a href=\"/topics/instagram\">Instagram</a></div><div><a href=\"/topics/reels\">Reels</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2e77d87308ba6d8efa7b67cdd0356f2739288d5710b1af638d3f32b0d3dd600b","category":"Thai"}
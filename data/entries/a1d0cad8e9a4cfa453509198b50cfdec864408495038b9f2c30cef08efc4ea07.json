{"title":"The Batman","link":"https://markpeak.net/the-batman/","date":1733749753000,"content":"<p>Batman ฉบับปี 2022 ผลงานการกำกับและเขียนบทของ Matt Reeves ผู้สร้าง Cloverfield ส่วนตัว Batman ได้พระเอกสุดหล่ออย่าง Robert Pattinson</p>\n<ul>\n<li>หลังจากไตรภาค The Dark Knight ของ Nolan จบลงไป ก็เป็นการยากที่จะสร้าง Batman ให้ดีกว่านั้นได้อีก เพราะมันสมบูรณ์มากแล้ว แต่ Reeves กลับหาแนวทางจนเจอ (ตัวเขาเองเป็นแฟน Batman ฉบับคอมิกด้วย) ด้วย Batman แนวนักสืบฟิล์มนัวร์ มืดหม่น แตกต่างไม่เหมือนใคร</li>\n<li>Reeves นำไอเดียหลายอย่างจากคอมิก Batman หลายๆ ภาคมายำรวมกัน เช่น Year One, The Long Halloween หรือฉากน้ำท่วมจาก Zero Year</li>\n<li>ผลที่ได้ออกมาเป็นหนัง Batman ช่วงออกปฏิบัติการปราบผู้ร้ายใหม่ๆ เป็นปีที่สอง ยังเป็น Batman วัยรุ่น มีความเกรี้ยวกราดอยู่มาก ต่างจาก Batman ภาคก่อนๆ ที่เป็นมหาเศรษฐีสุดหล่อ มาดนิ่งๆ เท่ๆ ดูเป็นผู้ใหญ่</li>\n<li>หนังไม่ปูพื้นอะไรใดๆ เลย โผล่มาคือ Batman เริ่มปฏิบัติการแล้ว สนิทสนมกับ Jim Gordon อยู่แล้ว อันนี้คนดูต้องรู้เอง ถือว่าคนดูรู้จักเรื่องราวของ Batman กันอยู่แล้ว</li>\n<li>ช่วงแรกๆ หนังหนืดมาก ไม่ค่อยเล่าเรื่องแบบขยายความชัดแจ้งให้คนดูมากนัก ต้องมีสมาธิดีๆ เก็บบางคำในบทสนทนาแล้วไปตีความต่อเอง</li>\n<li>ตีความหลายๆ ตัวละครใหม่ได้น่าสนใจดี เช่น Catwoman, Penguin, Carmine Falcone และที่สำคัญคือตัวร้ายของภาคนี้อย่าง Riddler เปลี่ยนโฉมจากมนุษย์ตัวเขียวหน้าตาเพี้ยนๆ ยุค Jim Carrey กลายมาเป็นฆาตกรโรคจิต (psychopath) แสวงหาการยอมรับจากผู้คนรอบตัว มีขบวนการสาวกผ่านอินเทอร์เน็ต ดูเข้ากับยุคปัจจุบันดี</li>\n<li>Penguin เป็นตัวละครที่น่าสนใจ ที่ตะลึงที่สุดคือคนเล่นคือ พระเอกสุดหล่ออย่าง Colin Farrell แต่งหน้าซะจำไม่ได้ (มีซีรีส์ The Penguin แยกออกมาต่างหาก)</li>\n<li>Batman ภาคนี้อึดมาก โดนปืนกล ช็อตกัน ไรเฟิล ยิงระยะใกล้ๆ แล้วไม่เป็นอะไรเลย (ได้ไง) ลุกขึ้นมาสู้ต่อได้ด้วยซ้ำ</li>\n<li>หนังมันมืดมาก มืดมากๆ สุดทางของฟิล์มนัวร์ น่าจะมีฉากตอนกลางวันเห็นพระอาทิตย์แค่ 2-3 ฉากเท่านั้นในเรื่อง</li>\n<li>ตัวละครที่น่าเสียดายคือ Jim Gordon กับ Alfred ที่ภาคนี้ไม่ค่อยมีบทมากนัก เอาเข้าจริงแล้วภาคนี้ Jim Gordon ไม่ได้ทำอะไรเลย นัดเจอ Batman แล้วเดินตามอย่างเดียว ส่วน Alfred ก็บทน้อยไปหน่อย</li>\n<li>แต่หนังกลับยาวมากๆ คือยาวถึงเกือบ 3 ชั่วโมง ทั้งที่เหตุการณ์ในเรื่องผ่านไปไม่กี่วันด้วยซ้ำ ผมกลับรู้สึกว่ายังเล่าพัฒนาการของตัวละครแต่ละตัวได้ไม่ลึกพอ (อาจเป็นเพราะมีตัวละครเด่นๆ มากเกินไป ปมหลักเรื่องความสัมพันธ์ของ Batman / Falcone / Riddler มีรายละเอียด ยังไม่รวมปมรองอื่นๆ) จริงๆ โครงเรื่องมันน่าจะเหมาะกับทำซีรีส์มากกว่าหนัง</li>\n<li>อีกจุดที่เห็นนักวิจารณ์ต่างประเทศเขียนกันไว้คือ เราไม่รู้ว่า climax ของหนังอยู่ตรงไหน จับ Riddler ได้แต่หนังยังไม่จบ ยังมีเรื่องตามต่ออีกหลายเปลาะ ในฐานะคนดูความรู้สึกเลยไม่รู้ว่าควรจะไปสุดตรงไหนกันแน่</li>\n</ul>\n<p>ให้คะแนน 8/10 มีดีที่ความแปลกใหม่ในการตีความ ความเรียล แต่ต้องหักคะแนนเรื่องความยาว และการเล่าเรื่องที่ไม่ค่อยเป็นมิตรกับคนดูมากนัก</p>The post <a href=\"https://markpeak.net/the-batman/\">The Batman</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"a1d0cad8e9a4cfa453509198b50cfdec864408495038b9f2c30cef08efc4ea07","category":"Thai"}
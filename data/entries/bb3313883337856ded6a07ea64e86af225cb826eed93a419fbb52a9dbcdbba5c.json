{"title":"Amazon เปิดตัว Alexa+ ผู้ช่วยพลัง LLM โยนเอกสารให้ช่วยอ่าน, ค้นหาวิดีโอใน Prime Video, เล่าเหตุการณ์จากกล้องวงจรปิด","link":"https://www.blognone.com/node/144947","date":1740590833000,"content":"<div><div><div><p>Amazon เปิดบริการ Alexa+ ผู้ช่วยปัญญาประดิษฐ์พลัง LLM แบบเดียวกับ ChatGPT Plus, Gemini Advanced, หรือ Claude Pro แต่อาศัย ecosystem ของ Amazon เต็มรูปแบบ ทั้งลำโพง Echo, โทรทัศน์ Fire TV, บริการสตรีมมิ่ง Prime Video, และกล้องวงจรปิด Ring</p>\n<p>ทาง Amazon ไม่เปิดเผยว่าใช้ LLM ตัวใดบ้างในการสร้าง Alexa+ แต่ระบุว่าเลือกใช้ตามงานที่ทำอยู่ (แบบเดียวกับ Apple Intelligence) แต่ที่เปิดเผยว่าใช้งานคือ <a href=\"https://www.blognone.com/node/143444\">Nova ของ Amazon เอง</a> และ Cluade ของ Anthropic</p>\n<p>ฟีเจอร์สำคัญของ Alexa+ ได้แก่</p>\n<ul>\n<li>สร้างระบบอัตโนมัติ หรือ Routines ได้ซับซ้อนขึ้นโดยสั่งด้วยเสียงเท่านั้น ไม่ต้องใช้แอป</li>\n<li>ค้นหาวิดีโอด้วยคำบรรยาย เช่น \"หาหนังที่  Bradley Cooper ร้องเพลงคู่\" ก็จะเลือกหนังและเวลามาเล่นได้เลยบน Fire TV</li>\n<li>สรุปเหตุการณ์รอบบ้านจากกล้อง Ring โดยต้องอาศัยบัญชีเสียเงินของ Ring คู่กัน สามารถถามเหตุการณ์ประจำวัน เช่น มีใครเอาขยะไปทิ้งหรือยัง</li>\n<li>อ่านเอกสารแทนเรา ผู้ใช้สามารถส่งเอกสารเข้าไปเก็บใน Alexa+ ได้เรื่อยๆ และถามความรู้ในนั้นกลับมา เช่น ข้อกำหนดของหมู่บ้าน, สั่ง forward email เข้า Alexa+ เพื่อถามคำถามต่างๆ ภายหลัง</li>\n<li>สรุปข่าวจากแหล่งต่างๆ ที่ Amazon ทำข้อตกลงไว้ เช่น Associated Press, Reuters, TIME, USA TODAY, Politico นอกจากนี้ยังมีข้อมูลตลาดหลักทรัพย์ต่างๆ และข้อมูลกีฬา</li>\n</ul>\n<p>นอกจากความสามรถใน Alexa+ เองแล้ว ทาง Amazon ยังประกาศ Alexa AI Multi-Agent SDK เตรียมเปิดให้บริการอื่นๆ เข้ามาเชื่อมกับ Alexa+ ได้ เช่น เมื่อเรานัดเพื่อนกินข้าว ก็อาจจะจองร้านอาหารผ่าน OpenTable และจอง Uber เตรียมเดินทางไว้พร้อมกัน หรือหากทำอาหาร ก็สั่งวัตถุดิบจาก Wholefood ผ่าน Grubhub ได้เลย</p>\n<p>Alexa+ ราคาเดือนละ 19.99 ดอลลาร์ แต่แถมให้สมาชิก Prime ฟรี ต้องใช้งานผ่าน Echo Show 8, 10, 15, และ 21 โดยผู้มีสิทธิ์ใช้งานจะค่อยๆ ได้ฟีเจอร์นี้</p>\n<p>ที่มา - <a href=\"https://www.aboutamazon.com/news/devices/amazon-2025-devices-alexa-event-live-updates\">Amazon</a></p>\n<p><img alt=\"No Description\" src=\"https://www.blognone.com/sites/default/files/externals/d10222dabefb534035203a02fd950560.jpg\" /></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/alexa\">Alexa</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bb3313883337856ded6a07ea64e86af225cb826eed93a419fbb52a9dbcdbba5c","category":"Thai"}
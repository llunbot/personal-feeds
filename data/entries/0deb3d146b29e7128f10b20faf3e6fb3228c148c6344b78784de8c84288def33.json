{"title":"Blizzard ยอมเปลี่ยนชื่อตัวละคร McCree ใน Overwatch แล้ว แต่ยังไม่บอกชื่อใหม่","link":"https://www.blognone.com/node/124454","date":1630036619000,"content":"<div><div><div><p>ในเกม Overwatch มีตัวละคร McCree ที่ตั้งชื่อตาม Jesse McCree พนักงาน Blizzard แต่หลังจากเขามีประเด็นฉาวจากการล่วงละเมิดทางเพศพนักงานหญิงในงานปาร์ตี้ จนถูกไล่ออก ทำให้นักพากย์หลายคนของงานแข่ง Overwatch <a href=\"https://www.blognone.com/node/124245\">เลิกเรียกชื่อตัวละครว่า McCree</a> แต่เรียกว่า “ตัวละครคาวบอย” เฉยๆ และแฟนๆ จำนวนมากก็เรียกร้องให้ Blizzard เปลี่ยนชื่อตัวละครเช่นกัน</p>\n<p>วันนี้ Blizzard ยอม<a href=\"https://twitter.com/PlayOverwatch/status/1430964453865046025\">ทำตามข้อเรียกร้อง</a> โดยเตรียมเปลี่ยนชื่อตัวละคร McCree พร้อมยืนยันจุดยืนว่า Overwatch สร้างขึ้นบนความเชื่อในเรื่องความเท่าเทียมมาโดยตลอด</p>\n<p>ก่อนหน้านี้ Overwatch กำลังจะมีอัพเดตเนื้อเรื่องใหม่ที่จะมี McCree เป็นตัวหลักในเดือนกันยายน ทีมงานระบุว่าเหตุผลเรื่องการเปลี่ยนชื่อจะถูกใส่ไปในเนื้อเรื่องส่วนนี้ และอัพเดตเลื่อนจากเดือนกันยายนไปเป็นช่วงหลังภายในปีนี้แทน พร้อมบอกว่าหลังจากนี้บริษัทจะไม่ตั้งชื่อตัวละครจากพนักงานอีก เพื่อสร้างความแตกต่างจากโลกความเป็นจริง และยืนยันว่าเกมนี้ทำงานกันเป็นทีม</p>\n<p>ผู้เล่นคงต้องรอดูต่อไปว่า Blizzard จะเปลี่ยนชื่อ McCree เป็นอะไร และให้เหตุผลว่าอย่างไร ในอัพเดตเนื้อเรื่องของ McCree ครั้งต่อไป</p>\n<p><img src=\"https://www.blognone.com/sites/default/files/externals/3dd8f3c0041c953facf78fd23f31f0f6.jpg\" /></p>\n<p>ที่มา - <a href=\"https://twitter.com/PlayOverwatch/status/1430964453865046025\">Blizzard</a></p>\n</div></div></div><div><div>Topics: </div><div><div><a href=\"/topics/blizzard\">Blizzard</a></div><div><a href=\"/topics/overwatch\">Overwatch</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0deb3d146b29e7128f10b20faf3e6fb3228c148c6344b78784de8c84288def33","category":"Thai"}
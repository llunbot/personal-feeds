{"title":"Social Network ที่เน้นเฉพาะหัวข้อ-งานอดิเรกได้รับความนิยมมากขึ้น ในช่วงไม่กี่ปีที่ผ่านมา","link":"https://www.blognone.com/node/141785","date":1725276671000,"content":"<div><div><div><p>Bloomberg รายงานข้อสังเกต ถึงการเติบโตของจำนวนผู้ใช้งานแพลตฟอร์มโซเชียลเนตเวิร์กแบบเฉพาะกลุ่มความสนใจ โดยเริ่มเพิ่มขึ้นสูงในช่วงการระบาดของโควิด 19 และยังเติบโตมาถึงปัจจุบัน ซึ่งอาจสะท้อนพฤติกรรมผู้ใช้งานที่เปลี่ยนไป</p>\n<p>แพลตฟอร์มแรกคือ <a href=\"https://letterboxd.com/\">Letterboxd</a> โซเชียลสำหรับคนชอบดูภาพยนตร์ จำนวนผู้ใช้งานปี 2020 มี 1.8 ล้านบัญชี แต่ล่าสุดอยู่ที่ 14 ล้านบัญชี เฉพาะปีที่ผ่านมาเติบโต 55% ส่วน <a href=\"https://www.alltrails.com/\">AllTrails</a> โซเชียลสำหรับคนชอบปีนเขา ผู้ใช้งานเพิ่ม 10% เป็น 60 ล้านบัญชี และ <a href=\"https://www.strava.com/\">Strava</a> แอปของนักวิ่ง-ปั่นจักรยาน ผู้ใช้งานเพิ่ม 20% เป็น 120 ล้านบัญชี ซึ่งการเติบโตก็ก้าวกระโดดในช่วงโควิดเช่นกัน</p>\n<p>Bernie Hogan อาจารย์จาก Oxford Internet Institute ให้ความเห็นว่าในมุมผู้ใช้งาน โซเชียลขนาดใหญ่มีปัญหาว่าเพื่อนที่ทำงาน คนในครอบครัว เพื่อนสนิท ทั้งหมดมีค่าเท่ากันบนแพลตฟอร์มโซเชียล แต่ผู้ใช้งานมองหาพื้นที่ปลอดภัย คุยเฉพาะเรื่องที่สนใจเหมือนกัน แพลตฟอร์มไม่ต้องใหญ่ก็ได้ จึงเห็นการเติบโตของโซเชียลที่โฟกัสกิจกรรมยามว่าง หรืองานอดิเรกของผู้คน</p>\n<p>ส่วน Karen North อาจารย์ด้านโซเชียลมีเดียจาก USC Annenberg ให้ความเห็นว่าชุมชนบนโซเชียลขนาดเล็ก ยังมีโอกาสในการเข้าถึงด้านการตลาดได้ดีกว่าแพลตฟอร์มขนาดใหญ่ เช่น Letterboxd มักได้สิทธิจากบริษัทภาพยนตร์ก่อนใคร, Strava มีกิจกรรมร่วมกับแบรนด์อุปกรณ์กีฬา เป็นต้น</p>\n<p>แนวโน้มที่คนมองหาโซเชียลคุยเฉพาะหัวข้อไม่ใช่เรื่องใหม่เพราะ Facebook กับ X ก็เห็นปัญหานี้มาระยะหนึ่งแล้ว โดย Facebook <a href=\"https://www.blognone.com/node/118779\">เพิ่มความสำคัญกับ Groups มากขึ้น</a> ขณะที่ X ก็ผลักดัน <a href=\"https://www.blognone.com/node/124647\">Communities</a> อย่างไรก็ตามอาจารย์ North มองว่า Facebook หรือ X ก็ไม่ได้มีความสำคัญน้อยลงไป เพราะเปรียบเหมือนสังคมที่คนก็ต้องอยู่ทั้งสังคมขนาดใหญ่ และสังคมเล็กที่เจาะกลุ่มความสนใจนั่นเอง</p>\n<p>ที่มา: <a href=\"https://www.bloomberg.com/news/articles/2024-08-31/strava-and-letterboxd-surge-as-users-crave-social-media-refuge\">Bloomberg</a> ภาพ <a href=\"https://letterboxd.com/journal/2024-fall-fest-preview/\">Letterboxd</a></p>\n<p><img alt=\"No Description\" src=\"https://www.blognone.com/sites/default/files/externals/86a34619c04def3eba0fc3c9904bc39e.jpeg\" /></p>\n</div></div></div><div><div>Topics: </div><div><div><a href=\"/topics/strava\">Strava</a></div><div><a href=\"/topics/social-network\">Social Network</a></div><div><a href=\"/topics/facebook\">Facebook</a></div><div><a href=\"/topics/x-company\">X.com</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6bfa48f01668af4b02fb43aba2bcced68d3e957de6b14c6d50961190581e98cd","category":"Thai"}
{"title":"ก.ล.ต. ชี้ Coral แพลตฟอร์ม NFT ของ KBTG เปิดได้ เพราะไม่เข้าข่ายเป็นโทเค็น หรือ Crypto Currency","link":"https://www.blognone.com/node/125379","date":1634724052000,"content":"<div><div><div><p>จากประเด็น KASIKORN X บริษัทลงทุนในเครือ KBTG เปิดตัว <a href=\"https://www.blognone.com/node/125326\">Coral แพลตฟอร์ม NFT Marketplace</a> ทำให้มีการตั้งคำถามว่า เพราะเหตุใด KBTG ถึงเปิดแพลตฟอร์ม NFT ได้ ท้งที่มีบางบริษัทจะเปิด NFT มาก่อนหน้านี้กันแต่ ก.ล.ต. หรือ สำนักงานคณะกรรมการกำกับหลักทรัพย์และตลาดหลักทรัพย์ ยังไม่อนุญาต</p>\n<p>ล่าสุด ทางสำนักข่าว อีไฟแนนซ์ไทย สอบถามไปยัง ก.ล.ต. ได้คำตอบกลับมาทางอีเมลว่าที่สามารถเปิดได้เพราะไม่เข้าข่ายเป็นโทเค็น หรือ Crypto Currency</p>\n<p>โดยเนื้อหาคำตอบเต็มๆ ระบุว่า ลักษณะของ NFT ที่ KBTG ให้บริการ เป็น digital file ที่แสดงถึงชิ้นงานศิลปะ ในรูปหน่วยอิเล็กทรอนิกส์ ที่แต่ละหน่วยมีลักษณะเฉพาะไม่สามารถใช้หน่วยอิเล็กทรอนิกส์ ประเภทและชนิดเดียวกัน และจำนวนเท่ากันแทนกันได้ โดยชิ้นงานศิลปะที่เป็น digital file ดังกล่าว ถูกจัดเก็บในลักษณะที่ไม่สามารถแก้ไขหรือเปลี่ยนแปลงได้</p>\n<p>นอกจากนี้ ไม่ปรากฎข้อเท็จจริงว่า NFT ดังกล่าว มีวัตถุประสงค์เพื่อกำหนดสิทธิของบุคคลในการเข้าร่วมลงทุนในโครงการหรือกิจการใดๆ หรือกำหนดสิทธิในการได้มาซึ่งสินค้าหรือบริการหรือสิทธิอื่นใดที่เฉพาะเจาะจง หรือมีความประสงค์ที่จะใช้เป็นสื่อกลางในการแลกเปลี่ยนเพื่อให้ได้มาซึ่งสินค้าบริการ หรือสิทธิอื่นใด หรือแลกเปลี่ยนระหว่างสินทรัพย์ดิจิทัล</p>\n<p>\"ดังนั้น NFT ที่มีลักษณะดังกล่าวนี้ จึงไม่เข้าข่ายเป็นโทเคนดิจิทัล และไม่เข้าข่ายเป็นคริปโทเคอร์เรนซีตามมาตรา 3 แห่ง พ.ร.ก. การประกอบธุรกิจสินทรัพย์ดิจิทัลฯ การให้บริการ NFT marketplace ของ KBTG  จึงไม่เข้าข่ายเป็นการประกอบธุรกิจสินทรัพย์ดิจิทัล ตามพระราชกำหนดดังกล่าว\" ผู้ช่วยเลขาธิการ ก.ล.ต. กล่าว</p>\n<p><img src=\"https://www.blognone.com/sites/default/files/externals/8c4bd73c89579f347aaf9fdf02f47486.png\" /></p>\n<p>ที่มา - <a href=\"https://www.efinancethai.com/LastestNews/LatestNewsMain.aspx?ref=A&amp;id=NVBpVzhKZmNhZlk9&amp;security=KBANK\">สำนักข่าวอีไฟแนนซ์ไทย</a></p>\n</div></div></div><div><div>Topics: </div><div><div><a href=\"/topics/thai-sec\">Thai SEC</a></div><div><a href=\"/topics/kbtg\">KBTG</a></div><div><a href=\"/topics/nft\">NFT</a></div><div><a href=\"/topics/cryptocurrency\">Cryptocurrency</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3c3b96560a420195fd5e99547eaa4aff743c2b57c3cddab1bb4dc41cd6366444","category":"Thai"}
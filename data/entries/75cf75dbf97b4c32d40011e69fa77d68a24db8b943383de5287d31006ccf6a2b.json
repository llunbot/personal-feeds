{"title":"Firefox เตรียมเก็บสถิติการใช้งานผ่านโปรโตคอลใหม่ รู้แค่ภาพรวมย้อนหาต้นทางข้อมูลไม่ได้","link":"https://www.blognone.com/node/136211","date":1697163643000,"content":"<div><div><div><p>ISRG ผู้ให้บริการ Let’s Encrypt ร่วมกับ Mozilla ประกาศเริ่มใช้งานโปรโตคอล Distributed Aggregation Protocol (DAP) สำหรับเก็บข้อมูลสถิติการใช้งานเบราว์เซอร์ Firefox หลังพัฒนาโปรโตคอลร่วมกันมานานกว่าหนึ่งปี</p>\n<p>DAP พัฒนาต่อจาก Prio ที่ Firefox ใช้งานมาตั้งแต่ปี 2018 แนวทางสำคัญคือการรายงานข้อมูลผ่านตัวกลางที่เห็นข้อมูลเพียงบางส่วน ตัวไคลเอนต์ที่รายงานสามารถกระจายข้อมูลแยกกันรายงานไปยังเซิร์ฟเวอร์หลายตัว ผู้ที่อ่านสถิติสุดท้ายจะเห็นแต่ภาพรวมเท่านั้น ตัว DAP นั้นเป็นโปรโตคอลเท่านั้น ทาง ISRG ยังเปิดบริการ Divvi Up ที่สำหรับให้บริการโครงการต่างๆ ที่ต้องการเก็บสถิติ ตอนนี้ยังไม่เปิดให้บริการโครงการอื่นๆ แต่ให้ลงชื่อแสดงความสนใจไว้ได้</p>\n<p>สถิติที่ Firefox เห็นทุกวันนี้เป็นภาพรวมที่ไม่ระบุข้อมูลเจาะจง เช่น ระยะเวลาโหลดหน้าเว็บ แต่ไม่ผูกกับข้อมูลว่าผู้ใช้กำลังใช้งานเว็บใด ทำให้บางครั้งเว็บบางเว็บพบบั๊กกับ Firefox แล้วทำงานช้าแต่ทีมงานไม่สามารถดูได้ว่าเว็บใดทำให้การใช้งานช้าลง ทาง Mozilla ระบุว่า DAP จะช่วยให้ทีม Firefox เห็นข้อมูลมากขึ้นแต่ยังเคารถข้อมูลส่วนบุคคลของผู้ใช้อยู่</p>\n<p>นอกจาก DAP แล้ว Firefox ยังใช้ Oblivious HTTP บริการปกปิดตัวตนโดยเฉพาะหมายเลขไอพีของผู้ส่งข้อมูลที่ Mozilla ร่วมพัฒนากับ Cloudflare</p>\n<p>ที่มา - <a href=\"https://divviup.org/blog/divvi-up-in-firefox/\">Divvi Up</a>, <a href=\"https://blog.mozilla.org/en/products/firefox/partnership-ohttp-prio/\">Mozilla</a></p>\n<p><img alt=\"No Description\" src=\"https://www.blognone.com/sites/default/files/externals/0f79e88f063777e2eabbc427f3c7fdcc.png\" /></p>\n</div></div></div><div><div>Topics: </div><div><div><a href=\"/topics/isrg\">ISRG</a></div><div><a href=\"/topics/firefox\">Firefox</a></div><div><a href=\"/topics/privacy\">Privacy</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"75cf75dbf97b4c32d40011e69fa77d68a24db8b943383de5287d31006ccf6a2b","category":"Thai"}
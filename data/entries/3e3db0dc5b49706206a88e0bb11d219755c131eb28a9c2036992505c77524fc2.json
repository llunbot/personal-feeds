{"title":"เปล่งแสงออกจากชิป NVDIA เปิดตัวชิปเน็ตเวิร์คเชื่อมต่อไฟเบอร์โดยตรง ไม่ต้องใช้ transceiver แยก","link":"https://www.blognone.com/node/145342","date":1742343917000,"content":"<div><div><div><p>NVIDIA เปิดตัวชิปเน็ตเวิร์คสองรุ่น คือ NVIDIA Spectrum-X และ NVIDIA Quantum-X ที่มีความพิเศษคือตัวชิปสวิตช์เชื่อมต่อกับภายนอกด้วยแสงผ่านไฟเบอร์ตรงๆ ตัดตอนการใช้ transceiver ในสวิตช์เน็ตเวิร์คแบบเดิมๆ ที่ต้องแปลงสัญญาณแสงเป็นสัญญาณไฟฟ้า แล้วส่งข้อมูลเข้าชิปสวิตช์อีกที มาเป็นการรับแสงโดยตรงเข้าตัวชิปสวิตช์ (แม้ที่จริงจะอยู่คนละชิ้นกับวงจรสวิตช์ แต่รวมกันอยู่บนแผ่น interposer เดียวกัน)</p>\n<p>Jensen Huang ซีอีโอ NVIDIA ระบุว่า transceiver ประสิทธิภาพสูงทุกวันนี้มีราคาประมาณ 1,000 ดอลลาร์ และกินไฟฟ้าถึง 30 วัตต์ โดยเฉลี่ยการเพิ่มชิป GPU หนึ่งตัวต้องการจุดเชื่อมต่อประมาณ 6 จุดทำให้กลายเป็นต้นทุนราคาแพงทั้งการลงทุนและค่าพลังงาน การรวมฟังก์ชั่น transceiver เข้าไว้ในตัวเลยทำให้ได้ประสิทธิภาพดีกว่า</p>\n<p>NVIDIA Quantum-X เป็น Infiniband 144 พอร์ต 800Gb/s คาดว่าเริ่มส่งมอบปีนี้</p>\n<p>NVIDIA Spectrum-X เป็นสวิตช์แบบ Ethernet เริ่มต้นอัตราสวิตช์ 100Tb/s สามารถคอนฟิกได้ 128 พอร์ต 800Gb/s ไปจนถึง 512 พอร์ต 200Gb/s และรุ่นใหญ่ 400Tb/s สามารถคอนฟิก 512 พอร์ต 800Gb/s หรือ 2,048 พอร์ต 200Gb/s เริ่มส่งมอบจริงปี 2026</p>\n<p>โดยรวมแล้ว NVIDIA ระบุว่าประสิทธิภาพด้านพลังงานจะดีขึ้น 3.5 เท่าตัว และคุณภาพสัญญาณโดยรวมก็ดีขึ้นมาก</p>\n<p>ที่มา  - <a href=\"https://nvidianews.nvidia.com/news/nvidia-spectrum-x-co-packaged-optics-networking-switches-ai-factories\">NVIDIA</a></p>\n<p><img alt=\"No Description\" src=\"https://www.blognone.com/sites/default/files/externals/ce92cd7d7711ea1da857e667d2ea8f56.jpg\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/networking\">Networking</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3e3db0dc5b49706206a88e0bb11d219755c131eb28a9c2036992505c77524fc2","category":"Thai"}
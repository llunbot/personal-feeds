{"title":"Shuhei Yoshida เผยเหตุผลที่ PS Vita ล้มเหลว เพราะโซนี่ต้องแบ่งทีมไปทำเกม PS4 ก่อน","link":"https://www.blognone.com/node/144151","date":1737036816000,"content":"<div><div><div><p>Shuhei Yoshida อดีตหัวหน้า PlayStation Studios <a href=\"https://www.blognone.com/node/143352\">ที่เกษียณอายุจากโซนี่ไปเมื่อปลายปี 2024</a> ไปออกรายการช่อง Kinda Funny และตอบคำถามที่หลายคนสงสัยกันมายาวนาน</p>\n<p>ประเด็นสำคัญคือ Yoshida พูดถึง PlayStation Vita เครื่องเล่นพกพารุ่นที่สองของโซนี่ โดยให้เหตุผลของการล้มเหลวว่าเป็นเพราะฝั่ง PlayStation Studios ไม่มีกำลังทีมงานมากพอมาทำเกมลง PS Vita ให้ เนื่องจาก Vita ออกมาช่วงปลาย PS3 เป็นรอยต่อยุค PS4 ทำให้โซนี่เลือกทำเกมลง PS4 ที่เป็นตลาดหลัก จึงต้องตัดสินใจยุบโครงการทำเกมลง Vita หลายโครงการไป</p>\n<p>Yoshida ชื่นชมนินเทนโดที่เลือกทุ่มกำลังทั้งหมดไปที่ Nintendo Switch เพียงแพลตฟอร์มเดียว ไม่ต้องแยกกำลังไปทำคอนโซล-เครื่องพกพา ทำให้ผลิตเกม first party ออกมาได้อย่างเต็มที่ ส่วนเครื่อง PlayStation Portal เขาเป็นกลุ่มที่สงสัยว่าเครื่องมันจะขายได้เหรอ และบอกทีมงานไปว่ามันจะขายได้ก็ต่อเมื่อเราตั้งราคา 199 ดอลลาร์เท่านั้น ซึ่งทีมงานก็สามารถทำได้จริงๆ แล้วก็ขายดีเกินคาด</p>\n<p><img src=\"https://www.blognone.com/sites/default/files/externals/b351ba55f1f39d3457a0f03d5d5838a3.jpg\" alt=\"\" /></p>\n<p>นอกจากเรื่องซอฟต์แวร์เกม Yoshida ยังเล่าประเด็นฮาร์ดแวร์ของ Vita หลายเรื่องด้วย</p>\n<ul>\n<li>การตัดสินใจใช้เมโมรี่การ์ดเฉพาะตัวของ Vita เป็นสิ่งที่ผิดพลาด เพราะผู้เล่นไม่อยากจ่ายค่าเมโมรี่การ์ดราคาแพงเพิ่มอีก</li>\n<li>ทัชแพดด้านหลังเครื่องเป็นสิ่งที่รู้สึกดีมากๆ ทีมงานทุกคนเลยมองว่านี่คือฟีเจอร์ที่ควรมี แต่สุดท้ายไม่มีใครใช้ และกลายเป็นการเพิ่มต้นทุนฮาร์ดแวร์</li>\n<li>เครื่อง Vita ต้นแบบมีฟีเจอร์ต่อจอนอกด้วย แต่ถูกตัดออกไปด้วยเหตุผลเรื่องลดต้นทุน แม้ลดได้แค่ไม่กี่เซนต์ก็ตาม</li>\n</ul>\n<p>ประเด็นอื่นๆ ที่ Yoshida พูดถึงคือ</p>\n<ul>\n<li>เหตุผลที่เกม Bloodborne ไม่เคยถูกรีเมคหรือรีมาสเตอร์ใดๆ แม้แฟนๆ เรียกร้องกันมาก เขาสันนิษฐาน (เอาเอง) ว่าน่าจะมาจากผู้กำกับเกม Hidetaka Miyazaki รักเกมนี้มาก จนไม่อยากให้คนอื่นมาอัพเดตเกม แต่ตัวเขาเองก็ยุ่งกับโปรเจคเกมอื่นๆ จนไม่สามารถมาทำเองได้</li>\n<li>ประเด็นเรื่องโซนี่พยายามทำเกม live service เขาบอกว่าถ้าหากเขายังเป็นหัวหน้า PlayStation Studios อยู่ เขาจะพยายามทัดทานฝ่ายบริหารของโซนี่ที่จะไปในแนวทางนี้ แต่ตอนนี้ตำแหน่งนี้เป็นของ <a href=\"https://www.blognone.com/node/139725\">Hermen Hulst</a> ซึ่งฝ่ายบริหารคงบอกว่า ให้ทำเกมเล่นคนเดียวแบบเดิม แต่เพิ่มงบเข้ามาให้ทำเกม live service ขนานกันไปด้วย</li>\n</ul>\n<p>ที่มา - <a href=\"https://www.videogameschronicle.com/news/we-didnt-have-resources-former-playstation-boss-explains-why-vita-struggled-and-what-could-be-next/\">VGC</a></p>\n</div></div></div><div><div>Topics: </div><div><div><a href=\"/topics/playstation-vita\">PlayStation Vita</a></div><div><a href=\"/topics/ps4\">PS4</a></div><div><a href=\"/topics/playstation\">PlayStation</a></div><div><a href=\"/topics/games\">Games</a></div><div><a href=\"/topics/sony\">Sony</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7f535a3622fbcf61650a260dc893495c9e9f69954a760551830f2f7f7e3c0f8e","category":"Thai"}
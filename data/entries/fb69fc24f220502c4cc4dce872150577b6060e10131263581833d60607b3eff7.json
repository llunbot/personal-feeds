{"title":"ประธาน Netflix Games มองเกมคอนโซลไม่มีอนาคตแล้ว มีเด็ก 8 ขวบคนไหนอยากได้ PS6 บ้าง?","link":"https://www.blognone.com/node/145553","date":1743304521000,"content":"<div><div><div><p>Alain Tascan ประธานฝ่ายเกมของ Netflix ให้สัมภาษณ์กับ The Game Business สื่อเกมหัวใหม่ของ Christopher Dring อดีตทีมงาน GamesIndustry.biz ร่วมกับ Geoff Keighley เจ้าของรางวัล The Game Awards</p>\n<p>ตัวของ Alain Tascan เคยมีประสบการณ์ทำงานกับ EA นาน 8 ปี และ Epic Games นาน 6 ปี จึงเข้าใจโลกของเกมกระแสหลักเป็นอย่างดี</p>\n<p>วิสัยทัศน์ของเขากับ Netflix Games คือการสร้างเกมปาร์ตี้เล่นกันบนทีวี ลักษณะเดียวกับ Wii ในอดีต โดยเขาชี้ว่าข้อจำกัดของ Wii คือคอนโทรลเลอร์อาจมีไม่เยอะพอสำหรับทุกคนในครอบครัว และต้องรอเกมโหลดนาน ทางออกที่เขาเสนอคือการใช้สมาร์ทโฟนเป็นคอนโทรลเลอร์เพราะทุกคนมีอยู่แล้ว ดังนั้นจะเล่นเกมคนเดียวหรือ 20 คน ก็สามารถเล่นด้วยกันได้หมด</p>\n<p>เขาบอกว่าการใช้สมาร์ทโฟนเป็นอุปกรณ์เล่นเกม จะช่วยเปิดโอกาสให้ผู้เล่นหน้าใหม่ๆ จำนวนมากระดับ 3 พันล้านคน ต่างจากโลกคอนโซลที่มีผู้เล่นแค่ 150-200 ล้านคนไม่เกินนี้ ตลาดเกม RPG ที่ซับซ้อนอาจมีฐานลูกค้ากลุ่มหนึ่งอยู่เดิม แต่เกมของ Netflix จะไม่คิดแบบนั้น เพราะจะหาวิธีให้คนจำนวนมากมีโอกาสสนุกกับเกมได้ง่ายที่สุด</p>\n<p>เขายังบอกว่าคนยุคนี้มีความอดทนกับการเรียนรู้เกมน้อยลง ถ้าเปิดเกมขึ้นมาเล่นสัก 30 วินาทีแล้วพบว่าไม่สนุกก็เลิกเล่นแล้ว สมัยก่อนใช้โมเดลการจ่ายเงินซื้อเกมก่อนเล่น อาจบังคับให้คนต้องเรียนรู้นานเพราะจ่ายเงินไปแล้ว แต่สมัยนี้เกมส่วนใหญ่เป็น free-to-play ความอดทนของผู้เล่นจึงแทบไม่มี เป็นโจทย์ยากของผู้พัฒนาเกม</p>\n<p>ประเด็นที่น่าสนใจคือ Tuscan บอกว่าตัวเขาเองเล่นเกมบนคอนโซล แต่ก็ยอมรับว่าเกมคอนโซลไม่ค่อยมีอนาคตแล้ว เกมยุคใหม่ไม่ขึ้นกับแพลตฟอร์ม ก่อนถามกลับว่ามีเด็กอายุ 8-10 ขวบคนไหนฝันอยากเป็นเจ้าของ PS6 บ้างไหม เขาไม่มั่นใจแล้วตอนนี้ เพราะเด็กๆ สามารถใช้งานจอภาพไหนๆ เล่นเกมได้หมด ไม่เว้นแม้แต่จอภาพในรถยนต์</p>\n<p>ที่มา - <a href=\"https://www.thegamebusiness.com/p/netflix-games-strategy-evokes-the\">The Game Business</a></p>\n<p><img alt=\"No Description\" src=\"https://www.blognone.com/sites/default/files/externals/0e77d84fc281559f271ad2b81bbbd714.jpeg\" /></p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/games\">Games</a></div><div><a href=\"/topics/console\">Console</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fb69fc24f220502c4cc4dce872150577b6060e10131263581833d60607b3eff7","category":"Thai"}
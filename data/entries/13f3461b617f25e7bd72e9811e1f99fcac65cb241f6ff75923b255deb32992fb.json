{"title":"Facebook ระบุเตรียมปรับหน้า feed แสดงเนื้อหาจากเพื่อนมากขึ้น เพิ่มตัวเลือกการควบคุมให้ผู้ปกครอง","link":"https://www.blognone.com/node/125204","date":1633929907000,"content":"<div><div><div><p>Nick Clegg รองผู้บริหาร Facebook ฝ่าย global affairs and communications และอดีตรองนายกอังกฤษพูดในการให้สัมภาษณ์กับสำนักข่าว <a href=\"https://edition.cnn.com/videos/politics/2021/10/10/dana-bash-presses-nick-clegg-is-that-acceptable.cnn\">CNN</a> <a href=\"https://www.blognone.com/node/125084\">หลังถูกอดีตผู้จัดการผลิตภัณฑ์มาแฉ</a> ว่า Facebook สนใจแต่ engagement เหนือผลกระทบอื่นๆ ต่อสังคม</p>\n<p>ในตอนหนึ่ง Clegg ระบุถึงการเตรียมปรับปรุงบริการให้เป็นมิตรกับสุขภาพจิตของวัยรุ่นมากขึ้น โดยจะปรับคอนเทนต์ให้แสดงคอนเทนต์จากเพื่อนที่อยู่บนแพลตฟอร์มมากขึ้น ตามแนวทางใหม่คือ “เพื่อนมากขึ้น การเมืองน้อยลง” (\"more friends, less politics.\")</p>\n<p>Clegg ระบุว่า Facebook มีแผนขยับให้วัยรุ่นออกห่างจากคอนเทนต์ที่อาจไม่ดีต่อสุขภาพจิตมากนัก เตรียมเพิ่มตัวเลือกให้ผู้ปกครองสามารถควบคุมดูแลพฤติกรรมของบุตรหลานได้มากขึ้น เตรียมปรับระบบเพื่อปรับปรุงการที่วัยรุ่นได้เห็นเนื้อหาเดิมซ้ำๆ และเตรียมเพิ่มระบบแจ้งเตือนให้วัยรุ่นไปพักบ้าง หากเล่น Instagram นานเกินไป</p>\n<p><img src=\"https://www.blognone.com/sites/default/files/externals/9d55d1ecc217c13ad0e6263f86786507.jpg\" /></p>\n<p>Facebook เคยปรับปรุงหน้า Feed คล้ายกันมาแล้วหลายครั้ง เช่น<a href=\"https://www.blognone.com/node/67813\">ในปี 2015</a> ที่ปรับลดเนื้อหาจากเพจให้ผู้ใช้เห็นเนื้อหาจากเพื่อนมากขึ้น และ<a href=\"https://www.blognone.com/node/99008\">ในปี 2018</a> ที่ลดเนื้อหาจากเพจอีกครั้ง คล้ายคลึงกัน แต่มีการปรับเรื่องประเด็นและอื่นๆ ร่วมด้วย</p>\n<p>ยังไม่แน่ชัดว่าการปรับปรุงครั้งนี้จะมีอะไรบ้าง เพราะบางครั้ง Facebook ก็ทำการปรับปรุงอัลกอริทึ่มหลังบ้านแบบเงียบๆ เพื่อปรับการมองเห็นคอนเทนต์ แต่คงปฏิเสธว่าผู้ที่ได้รับผลกระทบจากเนื้อหาของ Facebook ไม่ได้มีแค่กลุ่มวัยรุ่นเท่านั้น คงต้องติดตามต่อไปว่า Facebook จะมีมาตรการปรับปรุงอื่นๆ อีกหรือไม่และผลจะเป็นอย่างไร</p>\n<p>ที่มา - <a href=\"https://www.cnet.com/news/facebook-and-instagram-are-making-changes-to-nudge-teens-away-from-harmful-content/\">CNET</a></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/news-feed\">News Feed</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"13f3461b617f25e7bd72e9811e1f99fcac65cb241f6ff75923b255deb32992fb","category":"Thai"}
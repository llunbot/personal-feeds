{"title":"KBTG เปิดสำนักงานที่เวียดนาม แห่งที่ 3 ในเอเชีย ตั้งเป้า IT Hub ในภูมิภาค","link":"https://www.blognone.com/node/134578","date":1687946433000,"content":"<div><div><div><p>KBTG ประกาศเปิดสำนักงานที่นครโฮจิมินห์ ประเทศเวียดนาม นับเป็นสำนักงานแห่งที่ 3 ในเอเชียต่อจากสำนักงานใหญ่ที่กรุงเทพ และ K-Tech ที่เมืองเซินเจิ้น ประเทศจีน โดยตั้งเป้าให้ IT Hub สำหรับการขยายธุรกิจของธนาคารในเอเชียตะวันออกเฉียงใต้</p>\n<p><img alt=\"No Description\" src=\"https://www.blognone.com/sites/default/files/externals/2457e6181c0183ef8da92863230982b7.png\" /></p>\n<p>KBank เริ่มมีแผนขยายธุรกิจเข้ามาในประเทศเวียดนามตั้งแต่ปี 2021 ก่อนที่จะ<a href=\"https://www.blognone.com/node/129681\">เปิดสาขาอย่างเป็นทางการเมื่อปีที่แล้ว</a> เพราะเห็นศักยภาพด้านเศรษฐกิจของเวียดนาม ไม่ว่าจะการเติบโตของ GDP ที่สูงติดอันดับในภูมิภาคและมีแนวโน้มเติบโตเร็วที่สุด มีศักยภาพดึงดูดเม็ดเงินจากทั่วโลก หรือกระทั่งไลฟ์สไตล์คนรุ่นใหม่ที่เน้นดิจิทัลเป็นหลัก ทำให้การดำเนินธุรกิจของ KBank ในเวียดนามจะเน้นไปที่ Online Service และ Mobile Banking เป็นหลัก</p>\n<p>เนื่องจาก KBank มีเป้าหมายจะเป็นธนาคารดิจิทัลระดับภูมิภาค AEC+3 ซึ่งตอนนี้นอกจากเวียดนาม ก็มีการขยายบริการไปแล้วในลาว กัมพูชาและอินโดนีเซีย โดยสำนักงาน KBTG ที่โฮจิมินห์ จะไม่ใช่แค่สนับสนุนด้านเทคโนโลยีแค่ในเวียดนาม แต่จะเข้ามามีบทบาทซัพพอร์ตการขยายธุรกิจไปทั้งภูมิภาค โดยทำงานร่วมกันกับ KBTG ที่ไทยและ K-Tech ที่จีน</p>\n<p><img alt=\"No Description\" src=\"https://www.blognone.com/sites/default/files/externals/adb99ba19f0e979a50d54ff0dae3efc1.png\" /></p>\n<p><strong>คุณวรนุช เดชะไกศยะ Executive Chairman ของ KBTG</strong> เปิดเผยว่าสาเหตุที่เลือกเวียดนามเป็นที่ตั้งสำนักงานในระดับภูมิภาค เป็นเพราะเหตุผล 3 ข้อ</p>\n<ul>\n<li><strong>จำนวนประชากรวัยทำงาน</strong> ของเวียดนามมีจำนวนมาก ยิ่งเมื่อเทียบกับไทยที่กำลังเผชิญปัญหาสังคมผู้สูงอายุ โดยภายในปี 2030 คาดว่าประชากรวัยทำงานของเวียดนามจะอยู่ที่ราว 71 ล้านคน</li>\n<li><strong>บุคลากรด้านไอทีมีศักยภาพเป็นอันดับต้นๆ ในอาเซียน</strong> คุณภาพนักศึกษาสายไอทีของเวียดนามมีความโดดเด่นเป็นอันดับต้นๆ ในอาเซียน โดยการจัดอันดับของเว็บ HackerRank พบว่านักศึกษาเวียดนาม มีความสามารถด้านการเขียนโค้ดเป็นอันดับ 2 ในอาเซียน และด้าน AI เป็นอันดับ 3 ในโลก ขณะที่จำนวนของนักศึกษาที่จบจากสาขา STEM (Science, Technology, Engineering, Mathematics) ก็มากที่สุดในอาเซียนด้วย</li>\n<li><strong>วัฒนธรรมการคล้ายกับไทย</strong> ไม่ว่าจะเรื่องของวัฒนธรรมการกิน ความเป็นมิตร ไปจนถึงวัฒนธรรมการทำงานที่คล้ายกับไทย ทำให้การปรับตัวและทำงานร่วมกันไม่เป็นอุปสรรคมากนัก</li>\n</ul>\n<p><img alt=\"No Description\" src=\"https://www.blognone.com/sites/default/files/externals/d4430054c0a5536a7e462e08d4a717ca.png\" /></p>\n<p>คุณกระทิง เรืองโรจน์ พูนผล ประธานกลุ่มบริษัท KBTG ให้ข้อมูลเสริมด้วยว่า หนึ่งในสาเหตุที่ประชากรรุ่นใหม่ของเวียดนาม มีความสามารถด้านไอทีค่อนข้างสูง เป็นเพราะเศรษฐกิจและเทคโนโลยีดิจิทัลของเวียดนามกำลังเติบโตและมีศักยภาพสูง เปรียบเทียบเหมือนกับประเทศจีนเมื่อ 10 ปีที่แล้วที่คุณกระทิงใช้คำว่า กำลังเข้าสู่ช่วง leap frog เตรียมจะก้าวกระโดด</p>\n<p>เป้าหมายใหญ่ของ KBTG คือการเป็นหนึ่งในบริษัทเทคที่ดีที่สุดในประเทศภายในปี 2025 โดยนอกจากการซัพพอร์ต KBank ด้วยการสร้างนวัตกรรมด้านการเงิน และเทคโนโลยีใหม่ ๆ แล้ว อีกหนึ่งพันธกิจของบริษัท คือการหา S-Curve ใหม่ให้กับประเทศเวียดนามด้วย โดย<strong>คุณธนุสศักดิ์ ธัญญสิริ Managing Director ของ KBTG Vietnam</strong> เล่าว่าบริษัทจะอาศัยกลยุทธ์ 3S</p>\n<p><img alt=\"No Description\" src=\"https://www.blognone.com/sites/default/files/externals/6f7846d50e65e0bca25f273e61574e49.jpg\" /></p>\n<ul>\n<li><strong>Speed</strong> ที่ KBTG ประเทศไทยมีการนำ Agile มาใช้งานเป็นปกติอยู่แล้ว แต่เมื่อขยายบริษัทไปต่างประเทศ ทั้งที่จีนและเวียดนาม ทาง KBTG ก็นำ Agile มาสเกลให้ใช้งานได้ในระดับภูมิภาค ซึ่งก็ประสบความสำเร็จจนสามารถทำให้การทำงานระหว่าง 3 กลุ่มผู้มีส่วนเกี่ยวข้องคือ Product Owner, Organization และ Developer สามารถส่งต่องานกันระหว่างที่ไทย จีนและเวียดนาม และทำงานประสานกันได้อย่างรวดเร็วและกลมกลืน</li>\n<li><strong>Scale</strong> การสเกลในแง่พนักงาน ปัจจุบัน KBTG เวียดนามมีพนักงานอยู่ประมาณ 100 คน ตั้งเป้าว่าจะขยายเป็น 200 คนภายในสิ้นปี และปี 2025 เป้าหมายคือ 500 คน โดยกลยุทธคือการ พาร์ทเนอร์ โดยเฉพาะกับมหาวิทยาลัยของเวียดนาม ในการสร้างการรับรู้ให้กับ KBTG รวมถึงการขยายที่ตั้งสำนักงานไปที่กรุงฮานอย เพื่อรองรับพนักงานที่อยู่ต่างเมืองและไม่สะดวกย้ายมาทำงานที่โฮจิมินห์ และเพิ่มโอกาสในการเข้าถึง Tech Talents มากยิ่งขึ้น</li>\n</ul>\n<p>ปัจจุบัน K PLUS Vietnam มีจำนวนผู้ใช้งานกว่า 600,000 คน โดยเป้าปีนี้คือ 1.3 ล้านคน และ 8.4 ล้านคนในปี 2027 ซึ่งแน่นอนว่าในเชิงเทคโนโลยี ก็ต้องสเกลเพิ่มทั้งโครงสร้างพื้นฐานด้านเทคและซอฟต์แวร์ โดยจะเน้นไปที่การใช้งานคลาวด์และ microservice เป็นหลัก รวมถึงพัฒนาบริการออนไลน์อื่นๆ เพิ่มเติม โดยอาศัยทั้งพาร์ทเนอร์และงานวิจัยของบริษัท รวมถึงองค์ความรู้และความสำเร็จที่ไทย นำมาปรับใช้ให้เข้ากับพฤติกรรมของลูกค้าชาวเวียดนาม</p>\n<ul>\n<li><strong>Sustain</strong> แบ่งเป็น 3 กลยุทธ์<p></p>\n<ul>\n<li><strong>Sustain Climate Initiative</strong> รักษา DNA ด้านสิ่งแวดล้อมของ KBank เอาไว้ ไม่ว่าจะผ่านโครงการสนับสนุน Carbon Credit, โครงการ EV Bike หรือโครงการ SolarPlus</li>\n<li><strong>Sustain Deep Tech</strong> มีการตั้ง Lab ที่เวียดนาม เพื่อวิจัยและพัฒนาค้นหาเทคโนโลยีใหม่ๆ โดยมีเป้าหมายระดับภูมิภาคในหลากหลายสาขาของงานวิจัยและนวัตกรรม</li>\n<li><strong>Sustain People</strong> นำวัฒนธรรมการทำงาน ONE KBTG มาใช้ที่เวียดนาม พร้อมทั้งสนับสนุนโอกาสด้านอาชีพให้กับพนักงาน เช่น แนวคิดเรื่อง Design Your Own Career หรือโอกาสในการเรียนรู้หรือทำงานกับสำนักงานอื่นของ KBank / KBTG ในระดับภูมิภาค</li>\n</ul>\n</li>\n</ul>\n<p><img alt=\"No Description\" src=\"https://www.blognone.com/sites/default/files/externals/64b4ed770902eb8765e01898108d7b9d.jpg\" /></p>\n<p>การเปิดสำนักงานใหญ่ที่เวียดนามของ KBTG เป็นภาพสะท้อนถึงความจริงจังในการขยายธุรกิจและเดินตามเป้าหมายของการเป็นธนาคารระดับภูมิภาคของ KBank และที่น่าสนใจคือวัฒนธรรมการทำงานของ KBTG ที่สามารถทำให้สำนักงานที่อยู่ในหลายประเทศ (ไทย, จีน, เวียดนาม) สามารถทำงานร่วมกันและส่งเสริมการสร้างนวัตกรรม ขับเคลื่อนธุรกิจไปได้อย่างไร้รอยต่อ คงต้องติดตามกันต่อไปว่า KBTG จะสามารถสร้างความสำเร็จในฐานะองค์กรเทคโนโลยีในเวียดนาม ได้เหมือนกับที่ทำสำเร็จในไทยได้มากน้อยแค่ไหน</p>\n</div></div></div><div><div>Topics: </div><div><div><a href=\"/topics/kbtg\">KBTG</a></div><div><a href=\"/topics/kasikorn-bank\">Kasikorn Bank</a></div><div><a href=\"/topics/vietnam\">Vietnam</a></div><div><a href=\"/topics/advertorial\">Advertorial</a></div></div></div>","author":"sponsored","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e501e2f008b97878dd00bb78caf3a4fb8838bd9d3f6178c58ebc52cf8ea4df42","category":"Thai"}
{"title":"[ลือ] Arm เตรียมตั้งแผนกใหม่โฟกัสที่การพัฒนาชิป AI โดยเฉพาะ ได้ SoftBank ให้ทุนสนับสนุน","link":"https://www.blognone.com/node/139712","date":1715560980000,"content":"<div><div><div><p>มีรายงานจาก <a href=\"https://asia.nikkei.com/Business/Technology/SoftBank-s-Arm-plans-to-launch-AI-chips-in-2025\">Nikkei Asia</a> ว่า Arm จะตั้งแผนกใหม่ภายในบริษัท เพื่อพัฒนาชิปสำหรับ AI โดยเฉพาะ คาดว่าต้นแบบแรกจะออกมาในต้นปี 2025 และเริ่มเข้าสู่การผลิตกับโรงงานพาร์ตเนอร์ซึ่งคาดว่าเป็น TSMC ในปลายปี 2025</p>\n<p>การตั้งฝ่ายใหม่ย่อมมาพร้อมต้นทุนในการวิจัยและพัฒนา ซึ่งรายงานบอกว่า Arm จะออกค่าใช้จ่ายเองก่อน โดยมี SoftBank ผู้ถือหุ้นใหญ่ใน Arm ให้เงินทุนสนับสนุนระดับหลายแสนล้านเยน จนกระทั่งการผลิตชิป AI นี้ เข้าสู่สายการผลิตหลักและมีรายได้ชัดเจน SoftBank มีแผนจะให้ Arm แยกส่วนธุรกิจนี้ออกมาเป็นอีกบริษัทในเครือ SoftBank ต่อไป</p>\n<p>แนวทางของ Arm นั้น เป็นไปตามสถานการณ์ปัจจุบันของตลาดชิปศูนย์ข้อมูล ที่ผู้เล่นรายใหญ่เริ่มหันมาพัฒนาชิปสำหรับงาน AI ใช้เองโดยเฉพาะ เพื่อลดการพึ่งพิงผู้ผลิตชิป AI รายใหญ่อย่าง NVIDIA ขณะที่ภาพรวมตลาดชิป AI ยังมีแนวโน้มเติบโตสูงมากขึ้นเรื่อย ๆ</p>\n<p>ทั้งนี้ Arm, SoftBank และ TSMC ปฏิเสธที่จะให้ความเห็นต่อรายงานดังกล่าว</p>\n<p>ที่มา: <a href=\"https://www.reuters.com/technology/arm-holdings-plans-launch-ai-chips-2025-nikkei-reports-2024-05-11/\">Reuters</a></p>\n<p><img src=\"https://www.blognone.com/sites/default/files/externals/309d7cab4d474b8d189967ec498ee238.jpeg\" /></p>\n</div></div></div><div><div>Topics: </div><div><div><a href=\"/topics/arm\">Arm</a></div><div><a href=\"/topics/softbank\">SoftBank</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/chip\">Chip</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9fa6087a1b8c6c5f6a92c4bc9fa3abdc127b6fd394549ad81137e27c5362dff0","category":"Thai"}
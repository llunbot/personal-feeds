{"title":"หน่วยงานกำกับดูแลแข่งขันอังกฤษชี้ NVIDIA ซื้อ Arm \"น่ากังวล\" อาจกีดกันคู่แข่ง","link":"https://www.blognone.com/node/124357","date":1629643985000,"content":"<div><div><div><p>หน่วยงานกำกับดูแลการแข่งขันทางธุรกิจและการค้าของสหราชอาณาจักร (Competition and Markets Authority หรือ CMA) ออกรายงานสอบสวนเรื่องการควบกิจการระหว่าง NVIDIA กับ Arm มีเนื้อหา<a href=\"https://www.blognone.com/node/124062\">ตรงตามข่าวก่อนหน้านี้</a> ว่า CMA \"เป็นกังวล\" (concerned) ต่อการซื้อกิจการครั้งนี้</p>\n<p>เหตุผลของ CMA คือ NVIDIA มีโอกาสจำกัดการเข้าถึงทรัพย์สินทางปัญญา (IP) ของ Arm ไม่ให้คู่แข่งใช้งาน ซึ่งจะเป็นการกีดกันการแข่งขันในหลายตลาด เช่น ศูนย์ข้อมูล เกม รถยนต์อัตโนมัติ และ IoT ส่งผลให้คุณภาพของสินค้าต่ำลงหรือราคาแพงขึ้นตามมา</p>\n<p>CMA ระบุว่าถึงแม้ NVIDIA ให้คำมั่นว่าจะไม่กีดกันคู่แข่ง แต่ CMA บอกว่ามาตรการที่เสนอมายังไม่เพียงพอ</p>\n<p>รายงานฉบับนี้ถูกเสนอไปยัง Oliver Dowden รัฐมนตรีว่าการกระทรวงดิจิทัล วัฒนธรรม สื่อ และกีฬา (Department for Digital, Culture, Media and Sport - DCMS) โดยแนะนำให้ Dowden สั่งการให้ CMA เข้ามาสอบสวนเชิงลึก (Phase 2 investigation) ต่อไป</p>\n<p>ตัวรายงานฉบับเต็มถูกส่งให้ Dowden ส่วนที่เปิดเผยต่อสาธารณะมีเฉพาะ<a href=\"https://www.gov.uk/government/publications/summary-of-the-cmas-report-to-the-secretary-of-state-for-digital-culture-media-sport-on-the-anticipated-acquisition-by-nvidia-corporation-of-arm/nvidia-arm-summary-of-the-cmas-report-to-the-secretary-of-state-for-digital-culture-media-sport-on-the-anticipated-acquisition-by-nvidia-corpo\">เนื้อหาสรุป (summary) ของรายงาน</a></p>\n<p><img src=\"https://www.blognone.com/sites/default/files/externals/ed53e0387a07f937e181344faabdddb1.jpg\" /></p>\n<p>ที่มา - <a href=\"https://www.gov.uk/government/news/cma-finds-competition-concerns-with-nvidia-s-purchase-of-arm\">CMA</a></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/united-kingdom\">United Kingdom</a></div><div><a href=\"/topics/arm\">Arm</a></div><div><a href=\"/topics/antitrust\">Antitrust</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"66f4ba852a2c6b9264dff20b1e77d6df05cee0b372559429aa301f5eca6b90cf","category":"Thai"}
{"title":"Meta พบเนื้อหาที่รุนแรง-การคุกคามเพิ่มขึ้น ลบเนื้อหาน้อยลง หลังเปลี่ยนนโยบายการควบคุมเนื้อหา","link":"https://www.blognone.com/node/146747","date":1748860729000,"content":"<span>Meta พบเนื้อหาที่รุนแรง-การคุกคามเพิ่มขึ้น ลบเนื้อหาน้อยลง หลังเปลี่ยนนโยบายการควบคุมเนื้อหา</span>\n\n  <div>\n    <div>Body</div>\n              <div><p>รายงานความปลอดภัยรายไตรมาสของ Meta ล่าสุด แสดงให้เห็นการเปลี่ยนนโยบายดูแลเนื้อหาที่ Mark Zuckerberg ตัดสินใจลดความเข้มงวดในการจัดการเนื้อหา หรือคำพูดที่แสดงความเกลียดชัง และยกเลิกการลบเนื้อหาเชิงรุกในหลายกรณี แถมยังเลิกใช้บริการตรวจสอบข้อเท็จจริงจากบุคคลที่สามในสหรัฐฯ แล้วหันมาใช้ระบบ Community Notes ที่ให้ผู้ใช้งานช่วยกันตรวจสอบแทน</p>\n<p>สิ่งที่เห็นชัดเจนที่สุดคือ เนื้อหาที่เป็นอันตรายเพิ่มขึ้นอย่างมาก เช่น โพสต์ที่มีความรุนแรงหรือภาพรุนแรงมีสัดส่วนเพิ่มขึ้นจาก 0.06–0.07% ในช่วงปลายปี 2024 เป็น 0.09% ในไตรมาสแรกของปี 2025 โดย Meta อธิบายว่าสาเหตุหลักมาจากจำนวนเนื้อหาที่ละเมิดเพิ่มขึ้น และการพยายามลดข้อผิดพลาดจากการลบเนื้อหาที่ไม่ควรลบ</p>\n<p>ส่วนเนื้อหาที่เกี่ยวกับการกลั่นแกล้งและคุกคามก็มีสัดส่วนเพิ่มขึ้นเล็กน้อย จาก 0.06–0.07% เป็น 0.07–0.08% โดยมีเหตุการณ์ที่ทำให้ตัวเลขพุ่งในเดือนมีนาคม แม้เปอร์เซ็นต์จะดูเพิ่มขึ้นนิดเดียว แต่สำหรับแพลตฟอร์มที่มีโพสต์นับพันล้านต่อวัน การเพิ่มขึ้นเพียงเล็กน้อยก็หมายถึงเนื้อหาที่เป็นอันตรายจำนวนหลักล้านชิ้น</p>\n<p>ขณะเดียวกัน Meta ลบเนื้อหาน้อยลงด้วย โพสต์ที่ถูกจัดการภายใต้นโยบายเกี่ยวกับคำพูดแสดงความเกลียดชังลดลงเหลือ 3.4 ล้านชิ้น ซึ่งเป็นตัวเลขต่ำสุดตั้งแต่ปี 2018 การลบสแปมลดลงจาก 730 ล้านชิ้น เหลือเพียง 366 ล้าน และบัญชีปลอมที่ถูกลบก็ลดลงจาก 1.4 พันล้านเหลือ 1 พันล้าน</p>\n<p>ทั้งหมดนี้สะท้อนแนวทางใหม่ของ Meta ที่จะเข้ามาจัดการเฉพาะในกรณีร้ายแรง เช่น การแสวงประโยชน์จากเด็กหรือเนื้อหาก่อการร้าย</p>\n<p>นอกจากนี้ Meta ยังลดความผิดพลาดในการตรวจสอบเนื้อหา โดยอ้างว่าสามารถลดข้อผิดพลาดได้ครึ่งหนึ่งในสหรัฐฯ แม้จะไม่ได้อธิบายชัดว่าใช้วิธีใดในการวัดผล แพลตฟอร์มบอกว่ากำลังพยายามหาบาลานซ์ระหว่างการลบเนื้อหาที่เป็นอันตราย และการไม่ลบมากเกินไปจนกระทบเสรีภาพของผู้ใช้งาน</p>\n<p>Meta จึงหันไปพึ่ง AI มากขึ้น โดยเฉพาะ LLMs ที่เริ่มทำงานได้ดีกว่ามนุษย์ในบางกรณี และสามารถลบเนื้อหาออกจากคิวตรวจสอบได้ทันที หากมั่นใจว่าไม่ผิดกฎ แต่ในกรณีของผู้ใช้ที่เป็นวัยรุ่น Meta ยังคงใช้การควบคุมเนื้อหาเชิงรุกอยู่ โดยยังซ่อนเนื้อหาที่เป็นอันตราย เช่น การกลั่นแกล้ง ให้โดยอัตโนมัติ</p>\n<p>ที่มา: <a href=\"https://transparency.meta.com/en-gb/integrity-reports-q1-2025/\">Meta</a> via <a href=\"https://www.businessinsider.com/meta-says-online-harassment-is-up-after-content-moderation-changes-2025-5\">Business Insider</a> และ <a href=\"https://www.engadget.com/social-media/facebook-sees-rise-in-violent-content-and-harassment-after-policy-changes-182651544.html\">Engadget</a></p>\n</div>\n          </div>\n<span><a href=\"https://www.blognone.com/user/boompw\">boompw</a></span>\n<span><time>Mon, 02/06/2025 - 17:38</time>\n</span>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e077b2bb607d3eb10ca43f8b5ae32d340fd4dfe4718970907f76ab738d038ced","category":"Thai"}
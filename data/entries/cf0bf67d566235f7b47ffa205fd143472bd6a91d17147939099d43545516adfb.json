{"title":"หลังกรณี CrowdStrike ไมโครซอฟท์บอก Windows ต้องทนทานขึ้นในระยะยาว ยุ่งกับเคอร์เนลน้อยลง","link":"https://www.blognone.com/node/141100","date":1721963295000,"content":"<div><div><div><p>ไมโครซอฟท์ประกาศผ่านบล็อก Windows IT Pro Blog ว่าจากกรณี CrowdStrike สิ่งแรกที่ไมโครซอฟท์ทำคือตั้งทีมรับมือปัญหาเฉพาะหน้า (first responder) โดยใช้ทีมซัพพอร์ตกว่า 5 พันคนทำงาน 24x7 ช่วยกู้ระบบของลูกค้าทั่วโลกให้กลับมาออนไลน์</p>\n<p><a href=\"https://www.blognone.com/node/141006\">ไมโครซอฟท์ยังออกตัวช่วยกู้ระบบ (Recovery Tool)</a> ซึ่งหลังจากออกเวอร์ชันแรกมาแล้ว ยังพัฒนาต่ออีกหลายเวอร์ชันตามความต้องการของลูกค้า (<a href=\"https://techcommunity.microsoft.com/t5/intune-customer-success/new-recovery-tool-to-help-with-crowdstrike-issue-impacting/ba-p/4196959\">หน้ารวมข้อมูลทุกอย่างของ Recovery Tool</a>) เช่น รองรับการบูตจาก WinPE, การบูตจาก safe mode, การบูตผ่านเครือข่าย PXE</p>\n<p>ส่วนแนวทางป้องกันปัญหาในระยะยาว ไมโครซอฟท์บอกว่าเหตุการณ์นี้แสดงให้เห็นว่า Windows ต้องพัฒนาตัวเองให้ทนทาน (resilience) กว่าเดิม โดยที่ยังต้องพัฒนาความปลอดภัยไปพร้อมๆ กัน</p>\n<p>ถึงแม้ไม่บอกตรงๆ ว่าจะทำอะไรบ้างในอนาคต แต่โพสต์ของไมโครซอฟท์ยกตัวอย่างฟีเจอร์ที่มีอยู่แล้วสองตัวว่าสอดคล้องกับแนวทางความทนทาน+ความปลอดภัย ได้แก่</p>\n<ul>\n<li><a href=\"https://techcommunity.microsoft.com/t5/windows-os-platform-blog/securely-design-your-applications-and-protect-your-sensitive/ba-p/4179543\">VBS enclave</a> ที่นำซอฟต์แวร์ใน user mode มาแยกส่วนรันใน  Virtualization Based Security (VBS) ที่อิงอยู่บน Hyper-V เพื่อแยกส่วนงานที่รันไม่ให้ไปยุ่งกับเคอร์เนล</li>\n<li><a href=\"https://learn.microsoft.com/en-us/azure/attestation/overview\">Microsoft Azure Attestation</a> บริการบนคลาวด์ Azure ที่คอยตรวจจับว่าไบนารีของซอฟต์แวร์มีความน่าเชื่อถือแค่ไหน โดยไม่ต้องพึ่งพาการรัน agent ในระดับเคอร์เนล</li>\n</ul>\n<p>ไมโครซอฟท์ยังแนะนำเทคนิคทั่วไปในการสร้างระบบไอทีองค์กรที่ทนทานมากขึ้น เช่น การแบ็คอัพบ่อยๆ, การใช้ฟีเจอร์ recovery ของ Windows หรือ snapshot ของ Azure VM, การทยอยดีพลอยอัพเดตแยกตามกลุ่ม (deployment ring), การจัดการเครื่องพีซีผ่านคลาวด์ ที่กู้ระบบได้ง่ายกว่ายามเกิดปัญหา</p>\n<p>ที่มา - <a href=\"https://techcommunity.microsoft.com/t5/windows-it-pro-blog/windows-resiliency-best-practices-and-the-path-forward/ba-p/4201550\">Microsoft</a></p>\n<p><img src=\"https://www.blognone.com/sites/default/files/externals/e7b3caf1f4c6fedc0c9b20d18695df4f.png\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/crowdstrike\">CrowdStrike</a></div><div><a href=\"/topics/windows\">Windows</a></div><div><a href=\"/topics/security\">Security</a></div><div><a href=\"/topics/service-outage\">Service Outage</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cf0bf67d566235f7b47ffa205fd143472bd6a91d17147939099d43545516adfb","category":"Thai"}
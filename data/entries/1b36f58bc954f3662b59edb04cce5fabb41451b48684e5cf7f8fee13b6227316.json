{"title":"Google Search เริ่มเปิดใช้ AI Mode สู้ศึก ChatGPT และ Perplexity, ยังเปิดเฉพาะสหรัฐ","link":"https://www.blognone.com/node/146531","date":1747808569000,"content":"<span>Google Search เริ่มเปิดใช้ AI Mode สู้ศึก ChatGPT และ Perplexity, ยังเปิดเฉพาะสหรัฐ</span>\n\n  <div>\n    <div>Body</div>\n              <div><p>กูเกิลประกาศเปิดใช้งาน AI Mode กับ Google Search ในสหรัฐอเมริกา หลัง<a href=\"https://www.blognone.com/node/145110\">ทดสอบเฉพาะใน Google Labs มาตั้งแต่เดือนมีนาคม</a></p>\n<p>AI Mode คือการปรับหน้าจอ Google Search เป็น AI ถามตอบลักษณะเดียวกับ ChatGPT หรือ Perplexity ซึ่งเปลี่ยนวิธีการทำงานของ Google Search ที่แสดงรายการลิงก์แบบดั้งเดิม (หมายเหตุ: AI Mode เป็นคนละอย่างกับ <a href=\"https://www.blognone.com/node/142816\">AI Overview ที่เป็นการสรุปคำตอบให้สั้นๆ ด้านบนของผลการค้นหา</a>)</p>\n<p>วิธีการใช้งาน AI Mode สามารถพิมพ์ถามในช่องค้นหาของ Google Search ได้เลย (ทั้งผ่านเว็บและแอพ) กูเกิลบอกว่าปรับให้ผู้ใช้สามารถพิมพ์คำถามได้ยาวกว่าการ search ปกติ ส่วนคำตอบจะแสดงในแท็บ AI Mode ที่เพิ่มเข้ามาอยู่ก่อนแท็บอื่นๆ อย่าง All, Images, News ที่เราคุ้นเคยกันอยู่แล้ว</p>\n<p>กูเกิลอธิบายว่าเบื้องหลังของ AI Mode ใช้โมเดล Gemini 2.5 รุ่นคัสตอม (ตอนเปิดตัวเป็น 2.0 รุ่นคัสตอม ล่าสุดปรับเป็น 2.5) และมีโหมด Deep Search ค้นหาข้อมูลเชิงลึกด้วย เบื้องหลังจะแตกคิวรีคำค้นออกเป็นส่วนๆ ไล่ค้นหาแต่ละส่วนแยกกัน แล้วนำกลับมาสรุปเป็นคำตอบให้ผู้ใช้งาน</p>\n<p>ที่มา - <a href=\"https://blog.google/products/search/google-search-ai-mode-update/\">Google</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Wed, 05/21/2025 - 13:22</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1b36f58bc954f3662b59edb04cce5fabb41451b48684e5cf7f8fee13b6227316","category":"Thai"}
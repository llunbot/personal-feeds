{"title":"มีผู้พบ PS5 โมเดลใหม่ในออสเตรเลีย น้ำหนักลด 300 กรัม เปลี่ยนน็อตขาตั้งให้ขันด้วยมือได้","link":"https://www.blognone.com/node/124362","date":1629690592000,"content":"<div><div><div><p>สื่อเกมมิ่งออสเตรีเลีย รายงานว่าเริ่มมีผู้พบ PS5 โมเดลใหม่วางขายในประเทศ รหัสซีเรียลของเครื่องเปลี่ยนเป็น CFI-11XX จากรุ่นแรกที่เป็น CFI-1XXX ผู้ซื้อพบจุดเปลี่ยนแปลงเพียงเล็กน้อยเท่านั้น คือน็อตที่ใช้ยึดขาตั้งเปลี่ยนใหม่เป็นแบบใช้มือหมุนได้ จากเดิมต้องใช้ไขควงเพื่อขันเข้าออกเท่านั้น และน้ำหนักโดยรวมของเครื่อง เบาลง 300 กรัม</p>\n<p>รูปร่างที่ประหลาดของ PS5 ทำให้ต้องใช้งานพร้อมขาตั้งเป็นเรื่องน่าปวดหัวสำหรับผู้ใช้หลายครั้ง แม้แต่<a href=\"https://www.blognone.com/node/123635\">โซนี่เองก็เคยทำโฆษณาโดยวางเครื่องผิดด้าน</a> ตัวน็อตล็อกขาตั้งที่ต้องใช้ไขควงก็นับเป็นอีกจุดเล็กๆ ที่ผู้ใช้หลายคนรำคาญกัน</p>\n<p>สำหรับความเปลี่ยนแปลงภายใน แม้ Sony จะเคย<a href=\"https://fccid.io/AK8M20DAL1\">จดทะเบียนอุปกรณ์รับส่งสัญญาณไร้สายตัวใหม่</a>สำหรับ PS5 กับ กสทช. สหรัฐฯ (FCC) ไปเมื่อเดือนพฤษภาคม โดยนำมาแทนอุปกรณ์เก่า รหัส J20H100 อุปกรณ์ใหม่นี้จะมีอัตราการขยายสัญญาณ (peak antenna gain) สำหรับ Wi-Fi แบบ 2.4GHz สูงสุดที่ 4.0/3.5dBi เทียบกับ 6.0/6.0dBi ในตัวเก่า และ 6.0/4.5dBi เทียบกับ 5.0/3.5dBi สำหรับ Wi-Fi แบบ 5GHz</p>\n<p>ยังไม่แน่ชัดว่า PS5 โมเดลใหม่นี้เปลี่ยนอุปกรณ์ไร้สายเป็นอุปกรณ์ใหม่นี้ด้วยหรือไม่ คงต้องรอมีคนได้ซื้อ PS5 โมเดลใหม่มากกว่านี้ และถอดเปรียบเทียบภายในดูอีกครั้ง เนื่องจากน้ำหนักที่ลดลงถึง 300 กรัม น่าจะมีส่วนอื่นๆ เปลี่ยนแปลงเช่นกัน</p>\n<p>ที่มา - <a href=\"https://press-start.com.au/news/playstation/2021/08/21/new-ps5-model-cfi-1102a-australia/\">Press-Start</a></p>\n<p><img src=\"https://www.blognone.com/sites/default/files/externals/1d7603f72b1ca5a57681592779fd5af7.jpg\" /></p>\n</div></div></div><div><div>Topics: </div><div><div><a href=\"/topics/ps5\">PS5</a></div><div><a href=\"/topics/sony\">Sony</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ec633f7ebdf152a4823353f8d2ee42c6581378437118198a46fed4e3151a2f97","category":"Thai"}
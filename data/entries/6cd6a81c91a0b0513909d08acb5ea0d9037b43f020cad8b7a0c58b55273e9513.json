{"title":"Ubisoft ยอมรับ Mario + Rabbids ภาคสองขายไม่ดี เพราะออกเร็วเกินไป ไม่ฟังนินเทนโดเตือน","link":"https://www.blognone.com/node/134535","date":1687737558000,"content":"<div><div><div><p>Yves Guillemot ซีอีโอของ Ubisoft ยอมรับว่า<a href=\"https://www.blognone.com/node/123158\">เกม Mario + Rabbids Sparks of Hope</a> ที่เป็นการรวมคาแรกเตอร์ของ Ubisoft (กระต่าย Rabbids ที่เริ่มจากซีรีส์ Rayman) และนินเทนโด (Mario) นั้นไม่ประสบความสำเร็จในแง่ยอดขาย แม้เกมได้คะแนนรีวิวออกมาดีมากก็ตาม (<a href=\"https://www.metacritic.com/game/switch/mario-+-rabbids-sparks-of-hope\">เฉลี่ย 86/100 จาก Metacritic</a>)</p>\n<p>เหตุผลเป็นเพราะเกม Mario + Rabbids Sparks of Hope ถือเป็นภาคสองของเกมนี้บนเครื่อง Nintendo Switch (<a href=\"https://www.blognone.com/node/93157\">ภาคแรกออกปี 2017 บน Switch</a>) ทำให้ประสบการณ์ในการเล่นของเกมภาคสองอาจไม่ต่างจากภาคแรกมากนัก ไม่มีจุดขายมากพอให้ผู้เล่นภาคแรกตามมาซื้อภาคสอง</p>\n<p>จุดที่น่าสนใจคือ นินเทนโดเองก็เตือน Ubisoft แล้วว่าเกมลักษณะนี้ควรออก 1 ภาคต่อ 1 เครื่องคอนโซล และแนะนำให้ Ubisoft เก็บไว้รอเครื่องเกมยุคถัดไปของนินเทนโดดีกว่า (นินเทนโดเองก็ทำแบบนี้กับเกมของตัวเองอยู่แล้ว เช่น Pokemon หรือ Mario ภาคหลัก) ซึ่ง Guillemot ยอมรับว่าพวกเราออกเกมภาคใหม่ \"เร็วเกินไป\"</p>\n<p>อย่างไรก็ตาม แม้ยอดขายไม่ดี แต่ Ubisoft ยังจะออกเนื้อหา DLC ให้เกมภาคสองอีก 2 ชุดในปี 2023 ได้แก่ The Last Spark Hunter ออกช่วงกลางปี และชุดที่สามช่วงปลายปีที่จะมี Rayman ให้เล่นด้วย</p>\n<p><img alt=\"No Description\" src=\"https://www.blognone.com/sites/default/files/externals/8863d3e6764e1ded6d0df51f3e88fac5.jpg\" /></p>\n<p>ที่มา - <a href=\"https://www.eurogamer.net/ubisoft-ceo-admits-mario-rabbids-sequel-should-have-waited-for-next-nintendo-console\">Eurogamer</a></p>\n</div></div></div><div><div>Topics: </div><div><div><a href=\"/topics/rabbids\">Rabbids</a></div><div><a href=\"/topics/ubisoft\">Ubisoft</a></div><div><a href=\"/topics/games\">Games</a></div><div><a href=\"/topics/mario\">Mario</a></div><div><a href=\"/topics/nintendo-switch\">Nintendo Switch</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6cd6a81c91a0b0513909d08acb5ea0d9037b43f020cad8b7a0c58b55273e9513","category":"Thai"}
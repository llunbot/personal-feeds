{"title":"รัฐสภายุโรปรับรองกฎหมาย Right-to-Repair ใหม่ ต้องมีแนวทางซ่อมแซมแม้สินค้าหมดประกัน","link":"https://www.blognone.com/node/139391","date":1713955137000,"content":"<div><div><div><p>รัฐสภายุโรปลงมติให้รับรองแนวทางสิทธิของลูกค้าในการซ่อมสินค้าหรือ right to repair ด้วยคะแนน 584-3-14 โดยมีประเด็นสำคัญคือ ผู้ผลิตสินค้าต้องมีแผนรองรับการซ่อมแซม และผลักดันให้ลูกค้าเลือกแนวทางซ่อมมากกว่าเปลี่ยนสินค้า</p>\n<p>กฎระเบียบใหม่นี้กำหนดกรอบกว้าง ๆ สำหรับผู้ผลิตสินค้า ว่าต้องรองรับการซ่อมแซมภายในระยะเวลาที่เหมาะสม มีค่าใช้จ่ายที่สมเหตุสมผล และสินค้าที่ผ่านการซ่อมแซมแล้ว ต้องได้ขยายเวลารับประกันออกไป 1 ปีตามกฎหมาย ทั้งหมดเพื่อให้ลูกค้าเลือกซ่อมมากกว่าเปลี่ยนสินค้าใหม่</p>\n<p>กฎระเบียบนี้ครอบคลุมถึงระดับที่ว่า หากสินค้าหมดระยะรับประกันแล้ว ผู้ผลิตต้องมีช่องทางให้ซ่อมแซมได้ มีผลกับสินค้าใช้งานทั่วไป เช่น เครื่องซักผ้า เครื่องดูดฝุ่น จนถึงสมาร์ทโฟน</p>\n<p>อีกประเด็นที่กฎระเบียบนี้ระบุคือค่าใช้จ่ายการซ่อมต้องไม่สูง เพื่อให้ลูกค้าเลือกซ่อมมากกว่าซื้อใหม่ ผู้ผลิตสินค้าห้ามใช้เทคนิคกีดกันการซ่อมแซมผ่านฮาร์ดแวร์และซอฟต์แวร์ ชิ้นส่วนมือสอง หรือชิ้นส่วนที่ทำจากเครื่องพิมพ์สามมิติต้องใช้ทดแทนได้</p>\n<p>ขั้นตอนถัดไปคือการรับรองกฎหมายนี้ และให้มีผลในอีก 24 เดือนข้างหน้า</p>\n<p>อย่างไรก็ตามกลุ่มสนับสนุน Right to Repair ในยุโรปได้แสดงความเห็นว่าการที่กฎหมายผ่านการรับรอง ถือเป็นทิศทางที่ดี แต่รายละเอียดนั้นมีความคลุมเครืออยู่มาก เช่น คำว่าค่าใช้จ่ายการซ่อมที่สมเหตุสมผล ซึ่งอยู่ที่การตีความ รวมทั้งบริษัทอาจอ้างความปลอดภัยทำให้ไม่สามารถใช้ชิ้นส่วนข้ามเครื่องได้ กฎระเบียบนี้ก็ไม่ได้ระบุไว้ จึงเสนอให้รัฐสภายุโรปลงรายละเอียดที่ชัดเจนมากขึ้นด้วย</p>\n<p>ที่มา: <a href=\"https://www.europarl.europa.eu/news/en/press-room/20240419IPR20590/right-to-repair-making-repair-easier-and-more-appealing-to-consumers\">European Parliament</a> และ <a href=\"https://www.theverge.com/2024/4/23/24138499/eu-new-right-to-repair-rules-fix-after-warranty-expire\">The Verge</a></p>\n<p><img src=\"https://www.blognone.com/sites/default/files/externals/05abb7f5be7e7fd01dc0532066c09e1a.jpg\" /></p>\n</div></div></div><div><div>Topics: </div><div><div><a href=\"/topics/eu\">EU</a></div><div><a href=\"/topics/right-to-repair\">Right-to-Repair</a></div><div><a href=\"/topics/law\">Law</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1829caca95d512528f4045e7af1e12b38d90f0194431f27a1dad9c710c3703a1","category":"Thai"}
{"title":"นักวิทยาการเข้ารหัสลับตั้งรางวัล หาข้อความต้นทางของค่าคงที่ในกระบวนการเข้ารหัส Elliptic Curve ของ NIST","link":"https://www.blognone.com/node/136133","date":1696678669000,"content":"<div><div><div><p>Filippo Valsorda นักวิทยาการเข้ารหัสลับผู้ดูแลโมดูล crypto ในภาษา Go  และผู้สร้างโครงการ mkcert ประกาศรางวัลมูลค่า 12,288 ดอลลาร์ (12 KiUSD) สำหรับผู้ที่ค้นหาต้นทางของค่าคงที่ใน Elliptic Curve P-192, P-224, P-256, P-384, และ P-521 ที่ประกาศโดย NIST แต่สร้างมาโดย Jerry Solinas ที่ทำงานอยู่ NSA</p>\n<p>ค่าคงที่เหล่านี้เผยแพร่โดย NIST ตามมาตรฐาน FIPS 186 ที่เป็นมาตรฐานความปลอดภัยทำให้มีการใช้งานเป็นวงกว้างอย่างมาก โดยค่าคงที่ในกระบวนการเข้ารหัสนั้นเป็นสิ่งที่ผู้ใช้งานต้องเชื่อใจว่าผู้เลือกค่าคงที่ไม่ได้เลือกมาอย่างเจาะจงให้มีช่องโหว่ กระบวนการเลือกค่าคงที่ของ NIST เองนั้นมีแนวทางว่าที่มาของค่าคงที่ต้อง “สุ่มอย่างตรวจสอบได้”</p>\n<p>Solinas ระบุว่าเขาสร้างค่าคงที่เหล่านี้จากการแฮชประโยคภาษาอังกฤษ แต่กลับลืมว่าใช้ประโยคอะไรมาแฮช และเขาอัพเกรดคอมพิวเตอร์จนโค้ดที่ใช้หายไป และเมื่อโดนทวงถามถึงที่มาของค่าคงที่ Solinas ก็พยายามกลับไปลองประโยคที่พอนึกออกแต่ก็หาค่าที่ตรงกันไม่ได้</p>\n<p>หาก Solinas สร้างค่าคงที่จากประโยคภาษาอังกฤษจริงคาดว่าเขาน่าจะใช้กระบวนการแฮชแบบ SHA-1  แต่ไม่มีใครแน่ใจว่าโค้ดที่ใช้จะเป็นอย่างไร เช่นอาจจะมีการแฮชหลายรอบซ้อนกัน หรืออาจจะใช้เทคนิคอื่นๆ เพื่อขยายค่าให้ได้ขนาดตามต้องกร</p>\n<p>การที่เราไม่รู้ต้นทางของค่าคงที่เหล่านี้ทำให้มีข้อกังขาว่า NIST วางยาเลือกค่าคงที่ที่ทำให้กระบวนการเข้ารหัสอ่อนแออย่างจงใจแบบเดียวกับ<a href=\"https://www.blognone.com/node/54999\">ที่ทำกับ Dual_EC_DRBG</a> หรือไม่ หากเราถอดที่มาว่ามีที่มาโปร่งใสได้ก็จะตัดความกังวลไปได้หนึ่งอย่าง แม้ว่าความกังวลนี้จะมีความเสี่ยงน้อยมาก เพราะค่าคงที่เหล่านี้ถูกใช้งานมาเป็นเวลานานและยังไม่มีใครเจอช่องโหว่</p>\n<p>Valsorda ประกาศรางวัลครั้งนี้ โดยผู้ได้รางวัลเต็มจะต้องหาที่มาของค่าคงที่ทั้ง 5 ค่าให้ครบ หรือหากหาได้เพียงค่าเดียวก็จะได้รับรางวัลครึ่งหนึ่ง และผู้ที่หาที่มาอีก 4 ค่าจะได้รางวัลที่เหลือ เขาแนะนำให้ผู้สนใจหาที่มาของค่าแฮชอื่นๆ ที่ NIST เสนอไว้แต่ไม่ได้เข้าสู่มาตรฐานไปพร้อมกัน เช่น B-163, B-233 แต่ค่าคงที่เหล่านี้นำมาขอรางวัลไม่ได้ หากผู้ชนะเลือกไม่รับรางวัลแต่บริจาคไปยังองค์กรการกุศล Valsorda จะสมทบให้อีกสองเท่าตัว</p>\n<p>ที่มา - <a href=\"https://words.filippo.io/dispatches/seeds-bounty/\">filippo.io</a></p>\n<p><img alt=\"No Description\" src=\"https://www.blognone.com/sites/default/files/externals/a07fc3a7ce0d04abe1586fb03b3cdd58.png\" /></p>\n</div></div></div><div><div>Topics: </div><div><div><a href=\"/topics/cryptography\">Cryptography</a></div><div><a href=\"/topics/nist\">NIST</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a28f90a4edd6d22c60721db895b054cab76ef38cd4638df45e28d62b4c314814","category":"Thai"}
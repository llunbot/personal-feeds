{"title":"ไม่เจ๊งแล้ว New World เกมแรกของ Amazon ที่ประสบความสำเร็จ มีผู้เล่นพร้อมกันกว่า 9 แสนคน","link":"https://www.blognone.com/node/125077","date":1633320428000,"content":"<div><div><div><p>หลัง Amazon บริษัทอีคอมเมิร์ซ, ผู้ให้บริการคลาวด์ สมาร์ทโฮม และอีกหลายสิ่ง หันมาพัฒนาเกม และเปิดตัวเกมแรกบนเฟสบุ๊ก Living Classics <a href=\"https://www.blognone.com/node/34817\">ตั้งแต่ปี 2012</a> และเกมแรกบนพีซี Breakaway <a href=\"https://www.blognone.com/node/85964\">ในปี 2016</a> แต่ก็ยังไม่ประสบความสำเร็จนัก จนในปี 2019 ต้อง<a href=\"https://www.blognone.com/node/110360\">ปลดคนไปบางส่วน</a> ส่วนเกม <a href=\"https://www.blognone.com/node/118944\">Crucible ที่เปิดในปี 2020</a> ก็ให้บริการแค่สองเดือนก่อนปิดตัวลงเพราะไม่เป็นที่นิยม</p>\n<p>แต่ดูเหมือนในที่สุด Amazon Games จะมีเกมที่ฮิตติดตลาดแล้ว เพราะยอดผู้เล่นพร้อมกันของเกม MMORPG ล่าสุดของบริษัทอย่าง New World พุ่งสูงสุดไปถึง 9 แสนคน เมื่อคืนที่ผ่านมา ตามสถิติของ <a href=\"https://steamcharts.com/app/1063730\">Steamcharts</a> และแซง CS:GO กับ DOTA2 ครองแชมป์ผู้เล่นพร้อมกันมากที่สุด แม้รีวิวบน <a href=\"https://store.steampowered.com/app/1063730/New_World/\">Steam</a> ยังอยู่ในระดับ Mixed แต่ก็ถือว่าเปิดตัวได้สวยงาม</p>\n<p><img src=\"https://www.blognone.com/sites/default/files/externals/0055d88a5cf1258f2806e1afd3d98c72.jpg\" /></p>\n<p>ปัญหาหลักในปัจจุบันเป็นเรื่องของเซิร์ฟเวอร์ เมื่อมีผู้เล่นมาก การรอคิวเข้าเล่นจึงใช้เวลานาน แถม Amazon Games ยังไม่เปิดเซิร์ฟเวอร์ SEA ให้ชาวเอเชียตะวันออกเฉียงใต้เล่นกัน ทำให้เมื่อเข้าไปในหน้าสโตร์ของไทย จะพบแต่คำวิจารณ์ที่เรียกร้องให้เปิดเซิร์ฟเวอร์ SEA เต็มไปหมด คงต้องติดตามว่านอกจากทำเกมสนุกได้แล้ว Amazon Games จะสามารถจัดการชุมชนและรักษาฐานผู้เล่นไว้ได้ต่อเนื่องหรือไม่</p>\n<p>ที่มา - <a href=\"https://www.pcgamer.com/after-years-of-failure-amazon-has-a-hit-videogame/\">PCGamer</a></p>\n</div></div></div><div><div>Topics: </div><div><div><a href=\"/topics/new-world\">New World</a></div><div><a href=\"/topics/amazon-game-studios\">Amazon Games</a></div><div><a href=\"/topics/games\">Games</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5eeb01acc63d15be1b016c05c38de6582b82f42582a94f86502d78d812cabd8f","category":"Thai"}
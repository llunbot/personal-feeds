{"title":"โดนอเมริกาแบนแล้วไง หน่วยวิจัยจีนหันมาทำซีพียู RISC-V ตั้งเป้าออกรุ่นใหม่ทุก 6 เดือน","link":"https://www.blognone.com/node/126284","date":1639375482000,"content":"<div><div><div><p>Chinese Academy of Sciences หน่วยงานวิจัยของรัฐบาลจีน หันมาทำซีพียูที่ใช้สถาปัตยกรรมเปิด RISC-V โดยประกาศว่าจะออกดีไซน์ซีพียูรุ่นใหม่ทุก 6 เดือน ตามรอบการปรับสเปกของ RISC-V Foundation ซึ่งเป็นองค์กรกลางที่ดูแลมาตรฐานชุดคำสั่งของ RISC-V</p>\n<p>ก่อนหน้านี้ CAS เคยพัฒนาซีพียูจีน Loongson มาตั้งแต่ปี 2010 โดยใช้สถาปัตยกรรม MIPS แต่เมื่อภายหลัง CAS เป็นหนึ่งในหน่วยงานวิจัยของรัฐบาลจีนที่โดนสหรัฐอเมริกาแบนการทำการค้าด้วย ทำให้ CAS ต้องหันมาพัฒนาซีพียูบนสถาปัตยกรรมเปิดอย่าง RISC-V ที่ใครก็มาใช้งานได้</p>\n<p>ซีพียูของ CAS ใช้ชื่อเรียกว่า XiangShan (<a href=\"https://github.com/OpenXiangShan/XiangShan\">สเปกและข้อมูลอยู่บน GitHub</a>) ตอนนี้ออกมาแล้วหนึ่งรุ่นคือ Yanqihu เมื่อเดือนกรกฎาคม 2021 ส่วนซีพียูรุ่นที่สอง Nanhu เปิดตัวแล้วในงาน RISC-V Summit สัปดาห์ที่ผ่านมา และจะออกตัวจริงช่วงต้นปี 2022</p>\n<p><img src=\"https://www.blognone.com/sites/default/files/externals/c5c26f6ca0095ef0e20d7de5479bb753.png\" /></p>\n<p>ข้อมูลจาก CAS ระบุว่า Yanqihu มีประสิทธิภาพเทียบเท่ากับ SiFive P550 และใกล้เคียงกับ Arm Cortex-A76 โดยออกแบบมาสำหรับการผลิตที่ 28 นาโนเมตร</p>\n<p>ส่วน Nanhu เป็นชิป 64 บิต เร็วกว่าเดิม 2 เท่า เป็นชิปดูอัลคอร์ รันที่คล็อค 2.0GHz และออกแบบมาผลิตที่ 14 นาโนเมตร โดยโรงงาน SMIC บริษัทชิปของประเทศจีน</p>\n<p><img src=\"https://www.blognone.com/sites/default/files/externals/4a6dca9c176ee2a6f460c28edd444a26.png\" /></p>\n<p><img src=\"https://www.blognone.com/sites/default/files/externals/62a80d3776e802836023990341bf16b4.png\" /></p>\n<p>เบื้องต้น CAS ยังออกแบบซีพียูเพื่อการวิจัยเท่านั้น ยังไม่มีแผนจะออกเป็นผลิตภัณฑ์ในเชิงพาณิชย์ด้วยตัวเอง แต่ก็ไม่ปิดกั้นหากจะมีบริษัทจีนมาทำผลิตภัณฑ์ขาย ทีมออกแบบซีพียูของ CAS มีประมาณ 30 คน โดยแบ่งเป็นวิศวกร 5 คน และนักศึกษาอีก 25 คน ฟีเจอร์บางอย่างดึงมาจากซีพียูของ SiFive ที่เปิดพิมพ์เขียวเป็นโอเพนซอร์สอยู่แล้ว</p>\n<p>นอกจาก CAS แล้ว จีนยังมีบริษัท StarFive ที่ทำซีพียู RISC-V รวมถึง<a href=\"https://www.blognone.com/node/125432\">ยักษ์ใหญ่อย่าง Alibaba ก็พัฒนาซีพียู RISC-V และเปิดเป็นโอเพนซอร์สเช่นกัน</a></p>\n<p>ผู้สนใจสามารถดู <a href=\"https://static.sched.com/hosted_files/riscvsummit2021/8c/XiangShan-Yungang-Bao-20211206.pdf\">เอกสารนำเสนอของ XiangShan</a></p>\n<p>ที่มา - <a href=\"https://www.theregister.com/2021/12/06/china_riscv/\">The Register</a>, <a href=\"https://www.theregister.com/2021/12/09/china_homegrown_chips/\">The Register</a></p>\n</div></div></div><div><div>Topics: </div><div><div><a href=\"/topics/risc-v\">RISC-V</a></div><div><a href=\"/topics/cpu\">CPU</a></div><div><a href=\"/topics/china\">China</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cd8315df1e95f9c024aed2745ea23a2f79c16bab9fd42bad30bd65a5e54609fc","category":"Thai"}
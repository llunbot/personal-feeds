{"title":"มิกกี้เมาส์เวอร์ชันแรกกลายเป็นสาธารณสมบัติแล้ว หลังลิขสิทธิ์หมดอายุ","link":"https://www.blognone.com/node/137443","date":1704203718000,"content":"<div><div><div><p>ภาพยนตร์สั้นคลาสสิคของ Disney ที่แจ้งเกิดให้กับมิกกี้เมาส์และมินนี่เมาส์ ในชื่อว่า Steamboat Willie ได้กลายเป็นสาธารณสมบัติ หรือ Public Domain แล้วในวันที่ 1 มกราคม 2024 ที่ผ่านมา</p>\n<p>Steamboat Willie กำกับโดย Walt Disney และ Ub Iwerks เป็นภาพยนตร์ขาวดำที่ออกมาในปี 1928 ที่ทำให้ชาวโลกได้รู้จักกับตัวละครขวัญใจคนทั้งโลกอย่างมิกกี้เมาส์ และมินนี่เมาส์ อีกทั้งยังเป็นหนึ่งในแอนิเมชันเรื่องแรกๆ ที่มีเสียงอีกด้วย (แพ้ <a href=\"https://en.wikipedia.org/wiki/My_Old_Kentucky_Home_(1926_film)\">My Old Kentucky Home</a> ไป 2 ปี​)</p>\n<p>หลังจากที่มีการ<a href=\"https://www.wionews.com/opinions-blogs/how-disney-routinely-exerted-influence-on-the-us-copyright-law-to-keep-its-greatest-asset-mickey-mouse-549141\">เลื่อน</a>วันหมดอายุมาแล้วหลายครั้งในอดีต ในที่สุดมิกกี้เมาส์ก็กลายเป็นสาธารณสมบัติแล้วในปีนี้ นับเป็นเวลารวม 95 ปี ตั้งแต่วันที่ออกฉายครั้งแรก</p>\n<p>การที่ผลงานเรื่องดังกล่าวกลายสาธารณสมบัตินั้น ทำให้สามารถถูกหยิบไปใช้ ดัดแปลง หรือเผยแพร่ได้อย่างอิสระโดยไม่จำเป็นต้องขออนุญาต และเสียค่าลิขสิทธิ์จากเจ้าของลิขสิทธิ์แต่อย่างใด อีกทั้งยังสามารถเอาไปใช้ในเชิงพาณิชย์ได้ด้วย โดยถือว่าผลงานนั้นเป็นของสาธารณชนแล้ว</p>\n<p>นับตั้งแต่ที่ Steamboat Willie กลายเป็นสาธารณสมบัติแล้ว ก็ทำให้ชาวโลกต่างนำมิกกี้เมาส์ไปใช้ในผลงานตัวเองในรูปแบบต่างๆ เช่น เอาไปทำเสื้อ, <a href=\"https://www.reddit.com/r/comics/comments/18vshmc/oc_public_domain/?utm_source=share&amp;utm_medium=web2x&amp;context=3\">เอาไปใส่ในการ์ตูนของตัวเอง</a>, <a href=\"https://www.hollywoodreporter.com/movies/movie-news/mickey-mouse-slasher-film-trailer-drops-steamboat-willie-public-domain-1235777382/amp/\">ทำหนังแนว Slasher</a>, <a href=\"https://store.steampowered.com/app/2635640/Infestation_88/\">ทำเกมสยองขวัญ</a> หรือแม้แต่<a href=\"https://www.youtube.com/watch?v=hmzO--ox7X0\">รีอัปโหลด</a>บน Youtube แบบโต้งๆ ก็สามารถทำได้เช่นกัน</p>\n<p>อย่างไรก็ตามต้องทำความเข้าใจว่า มิกกี้เมาส์และมินนี่เมาส์ที่เป็นสมบัติสาธารณะนั้น เป็นเฉพาะเวอร์ชันในภาพยนตร์ และ<a href=\"https://www.bbc.com/news/entertainment-arts-20552258\">โปสเตอร์</a>ที่ออกมาปี 1928 เท่านั้น ส่วนเวอร์ชันอื่นๆ ยังคงถูกคุ้มครองภายใต้ลิขสิทธิ์ของ Disney จนกว่าจะหมดอายุตามกฎหมายลิขสิทธิ์ของสหรัฐอเมริกา นอกจากนี้ยังมีข้อกำหนดที่ไม่ให้ผู้ที่นำผลงานไปใช้ โฆษณาหรือสื่อไปในเชิงที่ทำให้ผู้บริโภคเข้าใจผิดได้ว่ามาจาก Disney เองอีกด้วย</p>\n<p>ที่มา: <a href=\"https://www.bbc.com/news/entertainment-arts-67833411\">BBC</a></p>\n<p><img alt=\"No Description\" src=\"https://www.blognone.com/sites/default/files/externals/d914caec971281841cb31dd45d601a92.png\" /></p>\n</div></div></div><div><div>Topics: </div><div><div><a href=\"/topics/disney\">Disney</a></div><div><a href=\"/topics/entertainment\">Entertainment</a></div><div><a href=\"/topics/intellectual-property\">Intellectual Property</a></div><div><a href=\"/topics/public-domain\">Public Domain</a></div></div></div>","author":"juniorlab","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5cce4760eb0270f728d6e97a1e638dad3614b94ab2025a72846cd605deb25b67","category":"Thai"}
{"title":"กาแลกซีหมุนทวนเข็มหรือตามเข็มนาฬิกา","link":"https://markpeak.net/galaxy-rotation-direction/","date":1745754036000,"content":"<p><em>ภาพทางช้างเผือกจาก <a href=\"https://science.nasa.gov/resource/the-milky-way-galaxy/\">NASA</a></em></p>\n<p>วันหยุดเลยมีโอกาสอ่านบทความที่ดองค้างไว้คือ งานวิจัยว่ากาแลกซีในจักรวาลนั้นหมุนทางไหนกันแน่</p>\n<p>เท้าความก่อนสักนิดว่า กาแลกซีที่เราเห็นเป็นรูปจาน (disc) หรือกงจักร (spiral) แขนของมันจะหมุนรอบจุดศูนย์กลางที่มักเป็นหลุมดำขนาดยักษ์เสมอ ส่วนจะหมุนไปทางไหน (ตามเข็มนาฬิกา clockwise หรือทวนเข็มนาฬิกา counter-clockwise) ขึ้นกับว่าผู้สังเกตมองจากฝั่งไหนของกาแลกซีนั้นๆ</p>\n<p>อย่างกาแลกซีทางช้างเผือก (Milky Way) ที่โลกของเราเป็นสมาชิกอยู่นั้น หากมองจากระนาบฝั่งที่โลกตั้งอยู่ (<a href=\"https://en.wikipedia.org/wiki/Galactic_plane\">galactic plane</a>) จะหมุน “ทวนเข็มนาฬิกา”</p>\n<p>หากเราตั้งข้อสันนิษฐานว่า กาแลกซีจะหมุนยังไงขึ้นกับว่าสังเกตจากจุดไหน ก็น่าจะแปลว่าเมื่อใดก็ตามที่เรามองออกไปนอกอวกาศไกลๆ การกระจายตัว (distribution of rotation) ของรูปแบบการหมุน มันควรเป็นแบบสุ่มได้ออกมาพอๆ กัน คือเห็นแบบตามเข็ม/ทวนเข็มออกมาได้ครึ่งๆ ถ้าใช้ภาษานักวิทยาศาสตร์เขาเรียกกันว่า isotropic universe มองจักรวาลจากมุมไหนมันควรเห็นคล้ายๆ กัน</p>\n<p>นักวิทยาศาสตร์เถียงกันเรื่องนี้มาหลายสิบปี และ<a href=\"https://www.astronomy.com/science/do-all-spiral-galaxies-rotate-in-the-same-direction-and-how-can-i-tell-the-rotation-from-a-photo/\">เคยมีงานวิจัยบางชิ้นที่ได้คำตอบแบบนั้น</a></p>\n<p>แต่งานวิจัยล่าสุด <a href=\"https://academic.oup.com/mnras/article/538/1/76/8019798?login=false\">The distribution of galaxy rotation in JWST Advanced Deep Extragalactic Survey</a> ที่ใช้กล้องรุ่นล่าสุด James Webb Space Telescope (JWST) Advanced Deep Extragalactic Survey (ตัวย่อคือ JADES) และอัลกอริทึมล่าสุด พบว่ามันไม่ใช่เช่นนั้น</p>\n<p>งานวิจัยชิ้นนี้ส่องภาพของกาแลกซี 263 อัน (กาแลกซีนับหน่วยเป็นอะไรดี?) พบว่าประมาณ 2/3 หมุนตามเข็มนาฬิกา และอีก 1/3 หมุนทวนเข็มนาฬิกา</p>\n<p>ภาพกาแลกซีที่ถูกนำมาแยกแยะ แบ่งเป็นกลุ่มสีแดง (ตามเข็ม) จำนวน 158 กาแลกซี และสีฟ้า (ทวนเข็ม) อีก 105 กาแลกซี</p>\n<p><img src=\"https://markpeak.net/wp-content/uploads/2025/04/m_staf292fig7.jpeg\" alt=\"\" width=\"520\" height=\"517\" srcset=\"https://markpeak.net/wp-content/uploads/2025/04/m_staf292fig7.jpeg 520w, https://markpeak.net/wp-content/uploads/2025/04/m_staf292fig7-300x298.jpeg 300w, https://markpeak.net/wp-content/uploads/2025/04/m_staf292fig7-150x150.jpeg 150w\" /></p>\n<p>การที่สัดส่วนกาแลกซีหมุนตามเข็ม vs ทวนเข็ม มันต่างกันชัดเจนมาก (2:1 ไม่ใช่ 1:1) จึงขัดกับแนวคิดเรื่อง isotropic universe อย่างรุนแรง</p>\n<p>คำถามที่สำคัญกว่าจึงเป็นว่า ทำไมถึงเป็นเช่นนั้น ทำไมเราถึงเงยหน้าออกไปบนท้องฟ้า (ผ่านกล้อง JWST) มองเห็นกาแลกซีหมุนตามเข็มเยอะกว่า</p>\n<p>ข้อสันนิษฐานที่ผู้วิจัย Lior Shamir เสนอเอาไว้มี 2 แนวทาง</p>\n<ol>\n<li>มันมี “พลังอะไรบางอย่าง” ที่ยิ่งใหญ่พอที่จะสร้างอิทธิพลให้กาแลกซีหมุนไปทิศทางเดียวกันเยอะกว่า ตัวอย่างทฤษฎีแนวนี้คือ theory of black hole cosmology ที่มองว่าจักรวาล (universe) ของเราอันนี้เป็นส่วนภายในของหลุมดำที่ขนาดใหญ่กว่า แล้วมีจักรวาลที่ใหญ่กว่านั้นครอบอยู่อีกที กาแลกซีส่วนใหญ่หมุนไปทางนี้เพราะหลุมดำแม่หมุนแบบนี้</li>\n<li>ปัญหาเรื่องการวัดแสง อ้างอิงจากหลัก <a href=\"https://en.wikipedia.org/wiki/Doppler_effect\">Doppler shift หรือ Doppler effect</a> ว่ากาแลกซีที่หมุนทิศตรงข้ามกับทางช้างเผือก จะส่องแสงให้เห็น “สว่างกว่า” กาแลกซีที่หมุนทางเดียวกัน เมื่อสังเกตจากโลก เราจึงเห็นกาแลกซีแบบตรงข้าม (ตามเข็ม) ชัดเจนกว่า อย่างไรก็ตาม ข้อเสนอนี้ก็ถูกวิจารณ์ว่าการหมุนของกาแลกซีมันไม่ได้เร็วถึงขนาดมีผลต่อระดับความสว่าง ซึ่งก็เป็นไปได้ว่าอาจมีปัจจัยเรื่องการตรวจวัดแสงเรื่องอื่นๆ ที่มนุษย์ยังไม่รู้จักมาเกี่ยวได้อีกนั่นแหละ</li>\n</ol>\n<p>ที่มา – <a href=\"https://www.smithsonianmag.com/smart-news/james-webb-space-telescope-reveals-that-most-galaxies-rotate-clockwise-180986224/\">Smithsonian Magazine</a></p>The post <a href=\"https://markpeak.net/galaxy-rotation-direction/\">กาแลกซีหมุนทวนเข็มหรือตามเข็มนาฬิกา</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"ef8117306ba67d99bcb13f343f2ee18ca7e285508e7f1a9108cd8a33e8e28232","category":"Thai"}
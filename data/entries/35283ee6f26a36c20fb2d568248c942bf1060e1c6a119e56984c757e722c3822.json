{"title":"ปัญหาโมเดล AI แอบฝังโค้ดมัลแวร์เริ่มแพร่ระบาด เจอบน Hugging Face ราว 100 ตัวแล้ว","link":"https://www.blognone.com/node/138489","date":1709285699000,"content":"<div><div><div><p><a href=\"https://www.blognone.com/node/118532\">JFrog บริษัทผู้ให้บริการซอฟต์แวร์ด้าน CI/CD</a> ออกรายงานความปลอดภัย เตือนปัญหาการแพร่กระจายโมเดล LLM ที่แอบฝังมัลแวร์หรือ backdoor เผยแพร่ผ่านเว็บไซต์กลางอย่าง Hugging Face</p>\n<p>ปัญหาการเผยแพร่ซอฟต์แวร์ที่แอบฝังมัลแวร์บนเว็บไซต์ซื้อขายแลกเปลี่ยนแพ็กเกจซอฟต์แวร์ หรือที่เราเรียกว่า supply chain attack มีมานานแล้วและรุนแรงขึ้นเรื่อยๆ เช่น <a href=\"https://www.blognone.com/node/133928\">กรณีของ PyPI</a>, <a href=\"https://www.blognone.com/node/125681\">กรณีของ npm</a>, <a href=\"https://www.blognone.com/node/138465\">กรณีของ GitHub</a> ล่าสุดลามมาถึง Hugging Face เว็บไซต์เผยแพร่โมเดล AI ชื่อดัง ตามกระแสโลกเทคโนโลยีเรียบร้อย</p>\n<p>โมเดล AI ที่นิยมใช้กันในปัจจุบันมีฟอร์แมตที่หลากหลาย เช่น JSON, XML แต่ก็มีอีกส่วนที่เป็นไฟล์ไบนารี (เช่น ไฟล์ประเภท <a href=\"https://docs.python.org/3/library/pickle.html\">pickle</a> ของ Python) ที่ให้แอบฝังสิ่งแปลกปลอมแล้วเกิดการรัน (code execution) ในเครื่องของคนที่ดาวน์โหลดไปรันใช้งาน</p>\n<p>Hugging Face เองก็ทราบปัญหานี้ และมีมาตรการความปลอดภัยหลายอย่าง เช่น การสแกนหามัลแวร์ของไฟล์ที่โฮสต์ไว้กับระบบ รวมถึงพัฒนาไฟล์ฟอร์แมตใหม่ชื่อ <a href=\"https://github.com/HuggingFace/safetensors\">safetensors</a> ที่ปลอดภัยต่อการแอบยัดไส้</p>\n<p>ตัวอย่างการแจ้งเตือนของ Hugging Face</p>\n<p><img alt=\"No Description\" src=\"https://www.blognone.com/sites/default/files/externals/ecde3ab82f047a7ed93fb05b5c5fd446.png\" /></p>\n<p>อย่างไรก็ตาม มาตรการป้องกันของ Hugging Face ก็มีข้อจำกัด และถูกเล็ดรอดไปได้ จากการตรวจสอบของ JFrog พบว่ามีโมเดลราว 100 ตัวที่มีความเสี่ยงถูกฝังมัลแวร์หรือโค้ดที่ประสงค์ร้ายมาด้วย โดยไฟล์ที่พบบ่อยเป็นโมเดลของ PyTorch และ TensorFlow ซึ่งเป็นซอฟต์แวร์ยอดนิยมในโลก AI อยู่แล้ว</p>\n<p><img alt=\"No Description\" src=\"https://www.blognone.com/sites/default/files/externals/0fb672bfcaf58174335a5d76cdd3ef19.png\" /></p>\n<p>ตารางแสดงฟอร์แมตไฟล์โมเดล AI แบบต่างๆ</p>\n<p><img alt=\"No Description\" src=\"https://www.blognone.com/sites/default/files/externals/a933e3e00b55252ef041cf89368b2448.jpg\" /></p>\n<p>ที่มา - <a href=\"https://jfrog.com/blog/data-scientists-targeted-by-malicious-hugging-face-ml-models-with-silent-backdoor/\">JFrog</a></p>\n</div></div></div><div><div>Topics: </div><div><div><a href=\"/topics/hugging-face\">Hugging Face</a></div><div><a href=\"/topics/jfrog\">JFrog</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/cybersecurity\">Cybersecurity</a></div><div><a href=\"/topics/malware\">Malware</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"35283ee6f26a36c20fb2d568248c942bf1060e1c6a119e56984c757e722c3822","category":"Thai"}
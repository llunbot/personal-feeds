{"title":"Ubuntu ปรับนโยบายใหม่ เลือกใช้เคอร์เนลลินุกซ์เวอร์ชันใหม่ที่สุดเสมอ แม้ยังไม่เสถียร","link":"https://www.blognone.com/node/141366","date":1723449963000,"content":"<div><div><div><p>ทีมพัฒนาเคอร์เนลของ Ubuntu ประกาศนโยบายการเลือกเคอร์เนลใหม่สำหรับ Ubuntu แต่ละรุ่น เปลี่ยนมาใช้แนวทางใหม่คือเลือกเคอร์เนลเวอร์ชันใหม่ที่สุดเสมอ แม้ยังไม่ออกรุ่นเสถียร (ยังเป็น Release Candidate หรือ RC) อยู่ก็ตาม</p>\n<p>โครงการ Ubuntu มีระยะเวลาการออกรุ่นที่ตายตัวทุก 6 เดือน ในขณะที่เคอร์เนลลินุกซ์มีธรรมเนียมออกใหม่ทุก 2-3 เดือนแต่เวลาไม่ตายตัว เมื่อบวกกับทีมเคอร์เนลของ Ubuntu ต้องการเวลาราว 1 เดือนในการนำเคอร์เนลต้นน้ำ มาปรับแต่งเพื่อใช้งานใน Ubuntu ทำให้หลายครั้ง ทีมเคอร์เนลเจอปัญหาว่าระยะเวลาออกเคอร์เนลรุ่นใหม่ มาชนกับการออกดิสโทร Ubuntu รุ่นใหม่พอดี (ดูตัวอย่างตามภาพ ที่ Ubuntu 24.10 มาออกชนกับเคอร์เนล 6.11)</p>\n<p>ก่อนหน้านี้ Ubuntu ใช้นโยบายเลือกเคอร์เนลรุ่นก่อนหน้าที่เข้าสถานะเสถียรไปแล้ว เพื่อให้มีเวลาปรับแต่งทัน (ในกรณีข้างต้นคือเลือกเคอร์เนล 6.10) วิธีการนี้มีข้อเสียคือ Ubuntu เวอร์ชันนั้นจะได้เคอร์เนลที่เก่าเกินไป อาจไม่รองรับฮาร์ดแวร์รุ่นใหม่ๆ ในช่วงเวลานั้น</p>\n<p>นโยบายใหม่ Ubuntu จะเลือกใช้เคอร์เนลตัวใหม่ล่าสุดที่โครงการลินุกซ์กำลังพัฒนาอยู่ ในวันที่ Ubuntu เข้าสถานะ freeze คือไม่รับโค้ดใหม่จากต้นน้ำแล้ว แม้ว่าเคอร์เนลเวอร์ชันนั้นยังเป็น RC อยู่ก็ตาม ข้อดีคือได้เคอร์เนลเวอร์ชันใหม่ล่าสุด ณ ช่วงเวลานั้นเลย ข้อเสียคือเคอร์เนลอาจไม่เสถียรมากพอ ซึ่งทีมเคอร์เนลของ Ubuntu จะแก้ปัญหานี้โดยการออกเคอร์เนลเวอร์ชันอัพเกรดให้ในภายหลังแทน (ถ้าเป็นช่วงที่ออกดิสโทร LTS ก็จะออกดิสโทรเวอร์ชัน .1 ที่มีเคอร์เนลเสถียรตามมาให้)</p>\n<p>ที่มา - <a href=\"https://discourse.ubuntu.com/t/kernel-version-selection-for-ubuntu-releases/47007?u=d0od\">Ubuntu</a> via <a href=\"https://www.omgubuntu.co.uk/2024/08/canonical-announce-major-ubuntu-kernel-change\">OMG Ubuntu</a></p>\n<p><img alt=\"No Description\" src=\"https://www.blognone.com/sites/default/files/externals/b820008aa16f83f93b63594473d1cf3e.png\" /></p>\n</div></div></div><div><div>Topics: </div><div><div><a href=\"/topics/ubuntu\">Ubuntu</a></div><div><a href=\"/topics/kernel\">Kernel</a></div><div><a href=\"/topics/linux\">Linux</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7967b7eb3cc9c839268d9f621244058163adfc4ff822f0e2e0f1e7f04dbc7247","category":"Thai"}
{"title":"AMD เปิดตัว Versal Gen 2 ชิป SoC สำหรับอุปกรณ์ฝังตัว ซีพียู Arm พร้อมเอนจิน AI","link":"https://www.blognone.com/node/139259","date":1713346719000,"content":"<div><div><div><p>หลายคนอาจเข้าใจว่า AMD ทำเฉพาะซีพียูแบบ x86 แต่จริงๆ แล้ว AMD มีไลเซนส์ซีพียู Arm และทำ SoC สำหรับอุปกรณ์ฝังตัวขายด้วย ภายใต้ชื่อผลิตภัณฑ์ว่า Zynq และ Versal</p>\n<p>ในอดีต AMD มีเฉพาะชิปตระกูล Zynq สำหรับอุปกรณ์ฝังตัว แต่ช่วงหลังออกชิปตระกูล Versal สำหรับอุปกรณ์ฝังตัวที่ต้องการพลังประมวลผลสูงขึ้น ล่าสุด AMD ออกชิป Versal Gen 2 มาทำตลาดแล้ว</p>\n<p>AMD Versal Gen 2 ประกอบด้วยซีพียู Arm Cortex-A78E จำนวน 8 ตัว, ชิปประมวลผลเรียลไทม์ Arm Cortex-R52 จำนวน 10 ตัว, จีพียู Mali G78AE และองค์ประกอบอื่นๆ เช่น Video Codec Unit, หน่วยความจำ, I/O, Ethernet</p>\n<p>AMD Versal Gen 2 ยังแยกเป็น 2 รุ่นย่อยคือ <strong>Versal Prime Series Gen 2</strong> รุ่นมาตรฐาน และ <strong>Versal AI Edge Series Gen 2</strong> ที่เพิ่มวงจรประมวลผล AI (AIE-ML v2) และหน่วยประมวลผลภาพ-วิดีโอเข้ามาด้วย ชิปเหล่านี้มักถูกนำไปใช้ร่วมกับหน่วยประมวลผลชนิดอื่น เช่น FPGA หรือ vector processor</p>\n<p>ตัวอย่างลูกค้าที่นำไปใช้งานแล้วคือ Subaru ประกาศนำ Versal AI Edge Series Gen 2 ไปใช้กับระบบช่วยขับขี่ (ADAS) ในรถยนต์ของตัวเองที่เรียกว่า EyeSight</p>\n<p>ที่มา - <a href=\"https://www.amd.com/en/newsroom/press-releases/2024-4-9-amd-extends-leadership-adaptive-soc-portfolio-with.html\">AMD</a>, <a href=\"https://community.amd.com/t5/adaptive-computing/amd-enables-single-chip-intelligence-for-ai-driven-embedded/ba-p/677330\">AMD Blog</a></p>\n<p><img alt=\"No Description\" src=\"https://www.blognone.com/sites/default/files/externals/0b8e40f29d4775f8f190381350ef9fb7.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/fe888d1d1125c97988ae36dbad71c9b6.jpg\" /></p>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/soc\">SoC</a></div><div><a href=\"/topics/embedded\">Embedded</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0c9713d83f33cadd3c7a48c26e4b0ee71d801fb53c7fd28770d4adfed2b162d5","category":"Thai"}
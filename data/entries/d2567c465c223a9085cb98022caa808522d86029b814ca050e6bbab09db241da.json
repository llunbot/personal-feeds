{"title":"Mark Zuckerberg กังวล Facebook เสี่ยงตกกระแส ถึงคนจะใช้เยอะ แต่วัฒนธรรมไม่เหมือนเดิม","link":"https://www.blognone.com/node/145929","date":1744977286000,"content":"<div><div><div><p>สัปดาห์นี้มีอีเมลภายในระหว่าง Mark Zuckerberg (ซีอีโอ Meta) กับ Tom Alison (หัวหน้า Facebook) ถูกเปิดเผยในศาล ระหว่างการไต่สวนคดีผูกขาดของ <a href=\"https://www.blognone.com/node/145850\">FTC ต่อ Meta</a> — ซึ่งเห็นได้เลยว่า Zuckerberg เป็นห่วง Facebook ที่กำลังเริ่มตกกระแส</p>\n<p>อีเมลพวกนี้ถูกส่งในช่วงเดือนเมษายน ปี 2022 ถึงแม้ตัวเลขการใช้งานโดยรวมของ Facebook จะดูโอเค แต่ Zuckerberg รู้สึกแพลตฟอร์มเริ่มขาดเสน่ห์ความเป็นวัฒนธรรมแบบเดิม และไม่เป็นที่พูดถึงเหมือนเมื่อก่อน นี่อาจเป็นสัญญาณเตือนถึงปัญหาที่ใหญ่กว่านี้ในอนาคต</p>\n<p>เขาย้ำว่า สุขภาพ ของ Facebook สำคัญกับความสำเร็จของ Meta โดยรวม ต่อให้ Instagram หรือ WhatsApp จะไปได้ดีแค่ไหน ก็ไม่ช่วย ถ้า Facebook ดรอปลง</p>\n<p>แล้ว Facebook กำลังมีปัญหาอะไรอยู่? ตามที่พูดกันในอีเมล มี 5 เรื่องหลัก ๆ ดังนี้:</p>\n<p><strong>1. ระบบเพิ่มเพื่อนดูเชยไปแล้ว</strong></p>\n<p>หลายคนมีเพื่อนใน Facebook ที่ไม่ค่อยอยากติดตามแล้ว หรือไม่ใช่คนที่สนใจจะคุยด้วยอีกต่อไป การเพิ่มเพื่อนก็รู้สึกหนักเกินไปในยุคนี้</p>\n<p>ผู้ใช้งานรู้สึกว่า การกดติดตามใน Instagram ยังดูดีกว่าแอด Facebook ด้วยซ้ำ ซึ่ง Zuckerberg ถึงขั้นเสนอไอเดียแปลก ๆ ว่า ลองล้างรายชื่อเพื่อนทุกคน แล้วให้เริ่มสร้างลิสต์เพื่อนใหม่หมดเลยดีมั้ย</p>\n<p><strong>2. แพลตฟอร์มอื่นทำให้การติดตามดูเท่กว่า</strong></p>\n<p>แม้กระทั่ง Zuckerberg ยังเลือกติดตามคนดังบน Instagram หรือ Twitter (ในตอนนั้น) มากกว่าใน Facebook เพราะรู้สึกว่ามันทันสมัยกว่า ซึ่งก็สะท้อนว่า Facebook เชยหรือเปล่า เพราะไม่ปรับโมเดลติดตามแบบแพลตฟอร์มอื่น ๆ</p>\n<p><strong>3. กลุ่ม (Facebook Groups) ไปไม่สุด</strong></p>\n<p>แม้จะพยายามผลักดันกลุ่มใน Facebook มาหลายปี แต่เขาก็ไม่แน่ใจว่า มันจะเติบโตต่อได้อีกแค่ไหน แถมตอนนี้พฤติกรรมแบบนั้นก็อาจย้ายไปอยู่ในแชทส่วนตัวมากกว่าแล้ว</p>\n<p><strong>4. Reels ใช้ได้ แต่ยังไม่เชื่อมคน</strong></p>\n<p>Reels ทำให้ผู้ใช้อยู่กับแพลตฟอร์มนานขึ้นก็จริง แต่ส่วนใหญ่กลับรู้สึกไม่เชื่อมโยงกับคนที่โพสต์ เพราะคอนเทนต์ส่วนใหญ่มักไม่ได้สร้างใน Facebook แถมแพลตฟอร์มเอง ก็ยังไม่มีคอนเทนต์ที่สดใหม่ หรือมีวัฒนธรรมเฉพาะของตัวเองเหมือนแพลตฟอร์มอื่น</p>\n<p><strong>5. คู่แข่งเยอะมาก - รวมถึง Instagram เองด้วย</strong></p>\n<p>นอกจาก TikTok, YouTube, Twitter, Reddit ฯลฯ แล้ว Facebook ยังต้องแข่งกับ Instagram ซึ่งอยู่ในบ้านเดียวกันด้วย Zuckerberg เลยอยากวางแผนให้ทั้งสองแพลตฟอร์มเติบโตไปด้วยกัน ไม่ใช่แย่งกันกินพื้นที่ หรือปล่อยให้แพลตฟอร์มใดแพลตฟอร์มหนึ่ง ได้แค่เศษเหลือ</p>\n<p>สรุปคือ Facebook ยังมีคนใช้อยู่เยอะอยู่ แต่ Zuckerberg ก็กลัวว่ามันกำลังหลุดจากความหมายในชีวิตประจำวันของคนไปเรื่อยๆ ถ้าไม่รีบหาทางเปลี่ยนเกม อนาคตอาจจะไปไม่รอดก็ได้</p>\n<p>ที่มา: <a href=\"https://www.businessinsider.com/why-facebook-losing-cultural-relevancy-mark-zuckerberg-emails-ftc-trial-2025-4\">Business Insider</a></p>\n<p><img alt=\"alt=&quot;Mark&quot;\" src=\"https://www.blognone.com/sites/default/files/externals/c2ed9f390373d24a174bfdf478d137d0.jpeg\" /></p>\n</div></div></div><div><div>Topics: </div><div><div><a href=\"/topics/mark-zuckerberg\">Mark Zuckerberg</a></div><div><a href=\"/topics/facebook\">Facebook</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d2567c465c223a9085cb98022caa808522d86029b814ca050e6bbab09db241da","category":"Thai"}
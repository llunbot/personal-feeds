{"title":"EU เตือน Google อาจละเมิดกฎหมาย DMA เรื่องการแสดงผลค้นหา และจำกัดวิธีจ่ายเงินใน Google Play","link":"https://www.blognone.com/node/145361","date":1742428635000,"content":"<div><div><div><p>นอกจาก<a href=\"https://www.blognone.com/node/145360\">แอปเปิล</a>แล้ว คณะกรรมาธิการยุโรป (European Commission - EC) ได้ออกคำเตือนไปยัง Alphabet บริษัทแม่ของกูเกิล เรื่องพบการไม่ปฏิบัติตามกฎหมายดิจิทัล DMA ของยุโรปใน 2 บริการ ซึ่งมี<a href=\"https://www.blognone.com/node/135597\">สถานะ Gatekeeper</a> ที่เป็นแพลตฟอร์มมีผู้ใช้งานจำนวนมาก สามารถจำกัดการเข้าถึงของคู่แข่งได้</p>\n<p>บริการแรกคือ <strong>Google Search</strong> โดย EC ระบุว่ากูเกิลเลือกแสดงผลค้นหา ส่วนที่เป็นบริการของกูเกิลเองเช่น ช้อปปิ้ง, จองโรงแรม, การเงิน และผลการแข่งขันกีฬา มีตำแหน่งที่โดนเด่นหรือได้อันดับที่สูงกว่า มองเป็นการปฏิบัติที่ไม่ยุติธรรมต่อเว็บไซต์ภายนอก</p>\n<p>ส่วนอีกบริการคือ <strong>Google Play</strong> เกี่ยวกับช่องทางการซื้อ-จ่ายเงินที่เป็นอิสระ โดยพบว่ากูเกิลออกมาตรการหลายอย่าง ไม่ให้นักพัฒนาแอปนำเสนอช่องทางจ่ายเงินหรือซื้อสินค้าที่ถูกกว่าซึ่งอยู่ภายนอกแอป เป็นการปิดกั้นอิสระสำหรับลูกค้าที่ควรมีทางเลือก</p>\n<p>EC บอกว่าการแจ้งข้อมูลนี้ยังเป็นขั้นตอนเบื้องต้นเท่านั้น ไม่ใช่การตัดสินว่า Alphabet ละเมิดกฎหมาย DMA โดยต้องเข้าสู่ขั้นตอนการสอบสวนของ EC ซึ่งนำไปสู่คำตัดสินต่อไป</p>\n<p>กูเกิลออกแถลงการณ์ต่อคำเตือนของ EC นี้ว่าแนวทางดังกล่าว จะส่งผลเสียต่อธุรกิจและผู้ใช้งานในยุโรป ลดการสร้างนวัตกรรม ลดความปลอดภัย และคุณภาพสินค้า กูเกิลยกตัวอย่างเรื่อง Search ของการค้นหาตั๋วเครื่องบิน บอกว่าทำให้ผู้ใช้งานไม่ได้ข้อมูลที่ต้องการ ยุ่งยากกว่าเดิม ทราฟิกไปยังเว็บไซต์ลดลง และที่สำคัญผู้ใช้งานยังต้องจ่ายตั๋วเครื่องบินแพงขึ้น ส่วนประเด็น Google Play บอกว่าเป็นการเพิ่มความเสี่ยงกับผู้ใช้งานมากขึ้นหากไม่มีการควบคุมเลย</p>\n<p>ที่มา: <a href=\"https://ec.europa.eu/commission/presscorner/detail/en/ip_25_811\">European Commission</a> และ <a href=\"https://blog.google/around-the-globe/google-europe/the-eus-competition-rules-are-hurting-consumers-and-businesses/\">กูเกิล</a></p>\n<p><img src=\"https://www.blognone.com/sites/default/files/externals/c49ca0c4592077e7c8e16f4f46a8320c.png\" alt=\"\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/google-search\">Google Search</a></div><div><a href=\"/topics/alphabet\">Alphabet</a></div><div><a href=\"/topics/google-play\">Google Play</a></div><div><a href=\"/topics/european-commission\">European Commission</a></div><div><a href=\"/topics/antitrust\">Antitrust</a></div><div><a href=\"/topics/europe\">Europe</a></div><div><a href=\"/topics/eu\">EU</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ab7f42c29380f086ee2121bcb15618c93c6c3b44de88643c98a1798bb92d8070","category":"Thai"}
{"title":"Battlefield ภาคใหม่ใช้ฉากเป็นสงครามยุคปัจจุบัน กลับสู้รากเหง้ายุคทอง Battlefield 3-4","link":"https://www.blognone.com/node/142038","date":1726564251000,"content":"<div><div><div><p>Vince Zampella ผู้ก่อตั้ง Respawn และ<a href=\"https://www.blognone.com/node/126129\">ปัจจุบันเป็นผู้รับผิดชอบสูงสุดของแฟรนไชส์ Battlefield ของ EA</a> ให้สัมภาษณ์กับ IGN ถึงแผนการกอบกู้ Battlefield ที่เขากำลังทำอยู่ พร้อมโชว์ภาพคอนเซปต์ภาพแรกของเกมภาคใหม่ด้วย</p>\n<p>Zampella ยืนยันว่า Battlefield ภาคใหม่ (ยังไม่มีชื่อภาค) จะใช้ฉากเป็นยุคปัจจุบัน (modern) ไม่ใช่สงครามในอดีตหรือในอนาคต เขายกตัวอย่าง Battlefield 3 และ 4 ว่าเป็นยุคทองของ Battlefield ซึ่งเกมภาคนี้จะกลับไปยังรากเหง้า (core) ของแฟรนไชส์ที่ประสบความสำเร็จอย่างมากในยุคนั้น</p>\n<p>เขายังพูดถึง<a href=\"https://www.blognone.com/node/128556\">แผนที่ขนาดผู้เล่น 128 คนของ Battlefield 2042</a> ว่าการมีจำนวนผู้เล่นเยอะๆ โดยไม่มีเหตุผลอื่นใดนอกจากตัวเลขเยอะๆ มันดูดี คงไม่ใช่เรื่องที่เมคเซนส์ (doing the number for the sake of the number doesn't make any sense) สิ่งที่เขาสนใจคือแผนที่ขนาดใดถึงเล่นสนุกที่สุดต่างหาก เขาชอบแผนที่ขนาดเล็กลง (กว่า 128 คน) แต่มีความหนาแน่นในแผนที่มากขึ้น แล้วออกแบบมาดีมากๆ ซึ่งตอนนี้ทีมของ EA ออกแบบแผนที่ดีๆ มาหลายอัน จนเขาอยากโชว์ให้โลกเห็นแล้ว</p>\n<p><img alt=\"No Description\" src=\"https://www.blognone.com/sites/default/files/externals/fe9ae52e7d59290a7e2833ef60cc61a0.jpeg\" /></p>\n<p>อีกประเด็นที่ Zampella พูดถึงคือระบบ Specialist ตัวละครที่มีความสามารถพิเศษ ตอนนี้ถูกยกเลิกไป เปลี่ยนกลับมาเป็นระบบคลาสตัวละครแบบดั้งเดิมแทน ตรงนี้ Zampella เล่าว่าเขามาไม่ทันกระบวนการพัฒนาภาค 2042 จึงไม่ทราบเหตุผลว่าทำไมถึงทำระบบ Specialist แต่เขาเดาว่าทีมงานอยากทดลองอะไรใหม่ๆ ซึ่งต้องนับถือในความกล้าลอง แต่เมื่อลองแล้วไม่เวิร์คก็ต้องกลับไปใช้ระบบคลาสเหมือนเดิม</p>\n<p>Zampella สรุปใจความสำคัญว่า ต่อให้บริษัทแม่ EA ลงทุนให้ Battlefield ทำโปรดักชั่นมากแค่ไหน สิ่งสำคัญคือตัวแก่นของเกมให้แน่นก่อน เกมเพลย์หลักที่แฟนๆ Battlefield ต้องการ แฟนเกมให้การสนับสนุนเกมมาโดยตลอด เราต้องทำทุกอย่างเพื่อนำความเชื่อใจของแฟนๆ กลับคืนมา</p>\n<p>Zampella ในฐานะผู้สร้าง Call of Duty (ทำมาจนถึงภาค Modern Warfare 2 ปี 2009 ก่อนทะเลาะกับ Activision แล้วโดนไล่ออก) ย่อมได้รับคำถามเปรียบเทียบระหว่าง Call of Duty กับ Battlefield อยู่เสมอ คราวนี้เขาตอบว่าพวกเราไม่ได้ต้องการสู้กับ Call of Duty ตรงๆ แต่ต้องการสร้าง Battlefield ให้เป็นสิ่งที่แตกต่างออกไป (We're not looking to take down Call of Duty. We're making something that's different) แต่เขาก็มั่นใจว่า Battlefield มีโอกาสทำยอดขายแซง Call of Duty ได้เช่นกัน</p>\n<p>ที่มา - <a href=\"https://www.ign.com/articles/exclusive-first-battlefield-concept-art-revealed-vince-zampella\">IGN</a></p>\n</div></div></div><div><div>Topics: </div><div><div><a href=\"/topics/battlefield\">Battlefield</a></div><div><a href=\"/topics/games\">Games</a></div><div><a href=\"/topics/ea\">EA</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0a5c197b29df7d6f9464ac0763d15b1d925d658fc73f700bcb68ce4fe0b2fdd4","category":"Thai"}
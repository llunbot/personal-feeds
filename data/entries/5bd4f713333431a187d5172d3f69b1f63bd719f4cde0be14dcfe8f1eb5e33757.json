{"title":"ไมโครซอฟท์ประกาศยุบรวมโดเมนของบริการต่างๆ เป็น cloud.microsoft โดเมนเดียว","link":"https://www.blognone.com/node/133665","date":1683039518000,"content":"<div><div><div><p>ปัจจุบันไมโครซอฟท์มีบริการออนไลน์ต่างๆ มากมายแทบจะนับไม่ถ้วน และต่างบริการต่างใช้ชื่อโดเมนเป็นของตนเอง เช่น microsoft365.com, onenote.com, outlook.office.com, onedrive.com, sharepoint.com ฯลฯ ล่าสุดไมโครซอฟท์ประกาศยุบรวมโดเมนในเครือเฉพาะที่ลูกค้าและคนทั่วไปใช้งานเป็นโดเมนเดียวคือ <strong>cloud.microsoft</strong></p>\n<p><img alt=\"No Description\" src=\"https://www.blognone.com/sites/default/files/externals/3493a6858511a31eb29bf807a6227b2a.jpg\" /></p>\n<p>ไมโครซอฟท์ให้เหตุผลของการตัดสินใจเปลี่ยนแปลงใหญ่ครั้งนี้ว่าเพื่อยกระดับความปลอดภัย เนื่องจากมีแต่ไมโครซอฟท์ที่สามารถจดโดเมนใต้โดเมนระดับ TLD ที่เป็น .microsoft ได้ ทำให้ผู้ใช้มั่นใจได้ว่าเป็นโดเมนของจริงชัวร์ๆ รวมถึงความเร็วการใช้งานโดยรวมก็จะดีขึ้นด้วย เพราะไม่ต้อง redirect ไปมาระหว่างโดเมน เช่นจะเข้าใช้งานบริการหนึ่งแล้วต้องเด้งไปล็อกอินที่หน้า login.microsoftonline.com ก่อนเหมือนทุกวันนี้</p>\n<p>นอกจากนี้ผู้ดูแลระบบก็ไม่ต้องคอย allow firewall สำหรับโดเมนของบริการต่างๆ แยกกันอีกต่อไป เพียงแค่ allow โดเมน *.cloud.microsoft อย่างเดียวก็เพียงพอ</p>\n<p>หลังย้ายโดเมนแล้ว URL ของบริการต่างๆ จะกลายเป็น outlook.cloud.microsoft, onedrive.cloud.microsoft, teams.cloud.microsoft ฯลฯ</p>\n<p>โดเมน cloud.microsoft จะเริ่มใช้กับบริการใหม่ๆ เลย ส่วนบริการที่มีอยู่ในปัจจุบันจะเริ่มย้ายกลุ่ม Microsoft 365 ก่อน จากนั้นจะค่อยๆ ย้ายโดเมนของระบบอื่นภายหลังโดยผู้ใช้ไม่ต้องทำอะไร สามารถใช้งานทุกอย่างได้ตามปกติ และลิงก์หรือบุ๊กมาร์คต่างๆ จะทำงานได้เหมือนเดิม โดยจะ redirect ไปยังโดเมนใหม่เอง และสำหรับโดเมนที่ลูกค้าต้องแก้ไขคอนฟิก ไมโครซอฟท์จะแจ้งล่วงหน้าอย่างน้อย 30 วัน</p>\n<p>สำหรับผู้ดูแลระบบที่ต้องการเตรียมตัวและมีข้อสงสัย ไมโครซอฟท์จะเปิดเซสชัน AMA (Ask Me Anything) ถามตอบสดทางกระทู้ในวันพุธที่ 24 พฤษภาคมนี้ เวลา 22:00 น. ตามเวลาประเทศไทย โดยสามารถเข้าไป<a href=\"https://techcommunity.microsoft.com/t5/microsoft-365-events/microsoft-365-cloud-microsoft-ama/ec-p/3805836\">โพสต์คำถามไว้ได้ตั้งแต่ตอนนี้</a></p>\n<p>ที่มา - <a href=\"https://techcommunity.microsoft.com/t5/microsoft-365-blog/introducing-cloud-microsoft-a-unified-domain-for-microsoft-365/ba-p/3804961\">Microsoft 365 Blog</a><br />\n<em>ภาพโดยไมโครซอฟท์</em></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5bd4f713333431a187d5172d3f69b1f63bd719f4cde0be14dcfe8f1eb5e33757","category":"Thai"}
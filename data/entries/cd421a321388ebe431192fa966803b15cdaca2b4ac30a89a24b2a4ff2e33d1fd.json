{"title":"แอปเปิลเปิดตัว Apple Intelligence สารพัดเครื่องมือ AI ช่วยเขียน, อ่าน, สร้างภาพ, แต่งรูป, เชื่อม GPT-4o ได้จาก Siri แต่ยังรองรับเฉพาะภาษาอังกฤษ","link":"https://www.blognone.com/node/140282","date":1718046849000,"content":"<div><div><div><p>แอปเปิลเปิดตัวฟีเจอร์ AI ของตัวเองโดยเรียกว่า Apple Intelligence ที่เป็นชุดฟีเจอร์ด้านปัญญาประดิษฐ์จำนวนมาก ช่วยให้ผู้ใช้สามารถใช้งานโทรศัพท์ได้ง่ายขึ้นแบบเดียวกับ Samsung Galaxy AI</p>\n<p>แอปเปิลระบุว่าพยายามจะใช้พลังประมวลผลของชิปในอุปกรณ์ผู้ใช้เป็นหลัก แต่ในกรณีที่การประมวลผลบางอย่างไม่สามารถประมวลผลในอุปกรณ์ได้จะส่งข้อมูลขึ้นคลาวด์อยู่ดี โดยเรียกว่า Private Cloud ที่่จะเปิดให้นักวิจัยเข้าตรวจสอบความปลอดภัยโค้ดที่รันอยู่ในคลาวด์ว่าเคารพความเป็นส่วนตัวผู้ใช้จริง ขณะที่ตัวโทรศัพท์นั้นจะยืนยันโค้ดที่จะรันบนคลาวด์ว่าถูกตรวจสอบแล้วจึงส่งข้อมูลให้ และข้อมูลที่ส่งไปแล้วจะถูกประมวลผลอย่างเดียวไม่เก็บไว้บนเซิร์ฟเวอร์อีก ภายใน Apple Intelligence นั้นจะทำ \"semantic index\" แปลงข้อมูลให้ค้นหาได้ตามคำบรรยาย เพื่อให้บริการต่างๆ สามารถเข้าถึงข้อมูลที่เกี่ยวข้องได้มากขึ้น</p>\n<p><img alt=\"No Description\" src=\"https://www.blognone.com/sites/default/files/externals/1d88cff24ce079347d7d02d58179d3cf.jpeg\" /></p>\n<p>แกนกลางหลักของ AI ของแอปเปิลคือ Siri ที่เวอร์ชั่นใหม่ที่มาพร้อม iOS 18 จะทำงานได้หลากหลายขึ้น เข้าใจข้อมูลบนจอภาพมากขึ้น เรียกว่า On-screen awareness เช่น สามารถดึงข้อมูลจากภาพใบขับขี่จากแอป Photos และนำข้อมูลไปใส่ฟอร์มในเว็บได้ทันที หรือดึงข้อมูลที่อยู่ไปใส่ Contact อันโนมัติ</p>\n<p><img alt=\"No Description\" src=\"https://www.blognone.com/sites/default/files/externals/23d2eca9c7b2f0a13abd15a90a891845.jpeg\" /></p>\n<p>สำหรับนักพัฒนาภายนอก แอปเปิลจะเปิด App Intent API เปิดทางให้ Siri สามารถสั่งการแอปได้โดยตรง</p>\n<p>สำหรับข่าวลือความร่วมมือกับ OpenAI นั้นมีการใช้งาน GPT-4o เข้ามาใน Siri อย่างไรก็ดีผู้ใช้จะไม่ได้แชตกับ GPT-4o โดยตรง แต่ต้องคุยกับ Siri ในบางรูปแบบ หาก Siri ตัดสินใจว่าควรถาม GPT-4o ก็จะขึ้นหน้าจอยืนยันความสมัครใจผู้ใช้อีกครั้ง</p>\n<p>ฟีเจอร์ด้านภาพของ Apple Intelligence นั้นมี 3 ส่วน คือ 1) Genmoji สร้างอีโมจิตามคำบรรยาย 2) Image Playground สร้างภาพแบบ DALL-E โดยยังเปิด API ให้นักพัฒนาใช้งานได้ด้วย 3) แอป Photos เพิ่มความสามารถในการลบคนหรือวัตถุออกจากภาพถ่ายได้</p>\n<p>ชุดฟีเจอร์ Apple Intelligence จะเปิดให้ใช้ iOS 18, iPadOS 18, และ macOS Sequoia เฉพาะภาษาอังกฤษแบบสหรัฐฯ ก่อน และจะเพิ่มภาษาอื่นๆ ภายในปีหน้า</p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cd421a321388ebe431192fa966803b15cdaca2b4ac30a89a24b2a4ff2e33d1fd","category":"Thai"}
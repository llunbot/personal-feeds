{"title":"บริษัทเกม Keywords Studios ลองสร้างเกมด้วย AI ล้วนๆ ผลคือยังไม่สำเร็จ แทนมนุษย์ไม่ได้","link":"https://www.blognone.com/node/138752","date":1710731010000,"content":"<div><div><div><p><a href=\"https://www.keywordsstudios.com/\">Keywords Studios</a> เป็นบริษัทรับจ้างพัฒนาเกมรายใหญ่จากประเทศไอร์แลนด์ มีพนักงานทั่วโลกมากกว่า 12,000 คน สตูดิโอภายใน 70 แห่ง แต่อาจไม่ค่อยมีคนรู้จักมากนัก เพราะรับเฉพาะงานจ้างจากบริษัทเกมอื่น ไม่พัฒนาเกมของตัวเอง (ผลงานเด่นๆ ได้แก่ Baldur's Gate 3, Hogwart Legacy, Returnal, Control, Back 4 Blood, Starfield, Dead Island 2 รวมถึงทำเอฟเฟคต์ให้ภาพยนตร์ Barbie)</p>\n<p>Keywords Studios เปิดเผยในรายงานประจำไตรมาส ว่าได้ลองสร้างเกมด้วย Generative AI ทั้งหมด 100% ไม่ใช้มนุษย์เลย แต่ยังไม่ประสบความสำเร็จ เพราะเครื่องมือ Generative AI ตอนนี้ยังไม่ดีมากพอ</p>\n<p>โครงการของ Keywords เป็นโครงการวิจัยภายใน ใช้โค้ดเนมว่า Project Ava ดำเนินการโดยสตูดิโอ Electric<br />\nSquare Malta แนวทางคือพยายามสร้างเกม 2D โดยใช้ AI เพียงอย่างเดียว ทีมพัฒนาได้ลองสำรวจเครื่องมือ AI กว่า 400 ชนิด ลองใช้งานว่าผลเป็นอย่างไร</p>\n<p>หลังจากลองทดสอบเป็นเวลา 6 เดือน พบว่าเครื่องมือ AI สามารถช่วยลดงานหรือเร่งความเร็วของงานบางอย่างได้ แต่ยังไม่สามารถแทนมนุษย์ได้ทั้งหมด หากต้องการผลลัพธ์ที่คุณภาพสูง ยังต้องใช้ผู้เชี่ยวชาญในสาขานั้นๆ เป็นผู้ควบคุมเครื่องมือ AI อีกชั้นหนึ่งอยู่</p>\n<p>Keywords บอกว่าเกมที่ทดลองสร้างใน Project Ava จะไม่ถูกเผยแพร่สู่สาธารณะ แต่การทดลองนี้ก็ได้บทเรียนที่ดี และสามารถไปแนะนำลูกค้าของบริษัทได้ว่าลองใช้แล้วเป็นอย่างไรบ้าง บริษัทยังมีโครงการทดลองอื่นๆ ที่เกี่ยวข้องกับ Gen AI อีกด้วยเช่นกัน</p>\n<p>ที่มา - <a href=\"https://www.keywordsstudios.com/download/file/eDlTdjVVTTJ3U29EeklUQ1RXS0lTdz09/Full-Year-Results-2023-report/\">Keywords Studios (PDF)</a> via <a href=\"https://www.gamedeveloper.com/production/keywords-tried-to-make-a-game-using-genai-but-said-the-tech-was-unable-to-replace-talent-#close-modal\">Games Industry</a></p>\n<p><img alt=\"No Description\" src=\"https://www.blognone.com/sites/default/files/externals/8ad006a04c1cf770f26b0c0548f52936.jpeg\" /></p>\n</div></div></div><div><div>Topics: </div><div><div><a href=\"/topics/games\">Games</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0ee1e0732922c6e96075a70eab57d81d84449a857945f495d0d8db31e337784e","category":"Thai"}
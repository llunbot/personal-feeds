{"title":"Intel ประกาศแผนปรับปรุงวัฒนธรรมองค์กร - วิศวกรรมนำหน้า, ลดจำนวนพนักงาน, ลดการประชุม","link":"https://www.blognone.com/node/146050","date":1745542305000,"content":"<div><div><div><p>ประเด็นหนึ่งในการ<a href=\"https://www.blognone.com/node/146047\">รายงานผลประกอบการไตรมาสล่าสุด</a>ของอินเทล คือข่าวลือเรื่องการ<a href=\"https://www.blognone.com/node/145999\">ปลดพนักงานถึง 20%</a> ที่มีออกมาก่อนหน้านี้ อย่างไรก็ตามอินเทลไม่ได้พูดถึงเรื่องดังกล่าว แต่บอกใบ้อ้อม ๆ เกี่ยวกับการลดพนักงานแทน</p>\n<p>Lip-Bu Tan ซีอีโออินเทลส่งอีเมลถึงพนักงานอินเทลทุกคน โดยอีเมลนี้เผยแพร่ให้กับนักลงทุนด้วย พูดถึงการปรับปรุงวัฒนธรรมองค์กรที่บริษัทต้องเปลี่ยนแปลง ซึ่งเขาเริ่มต้นแล้วจากการ<a href=\"https://www.blognone.com/node/145941\">ลดลำดับขั้นของผู้บริหารระดับสูง</a>ก่อนหน้านี้ แต่ยังมีอีกหลายอย่างที่ต้องเปลี่ยนได้แก่</p>\n<ul>\n<li><strong>ใช้วิศวกรรมนำหน้า</strong> ลดขั้นตอนซับซ้อนที่เป็นอุปสรรคกับนวัตกรรม ลดค่าใช้จ่ายที่ตอนนี้ยังสูงกว่าค่าเฉลี่ยอุตสาหกรรม</li>\n<li><strong>ลดลำดับขั้นในองค์กร</strong> Tan บอกว่าบางทีมมีถึง 8 ลำดับขั้น ทำให้กระบวนการต่าง ๆ ช้ามาก เขายังประหลาดใจที่ KPI ของบางทีมคือขนาดของทีม ซึ่งไม่ใช่สิ่งที่เขาเชื่อ ประเด็นนี้ย่อมกระทบกับการลดพนักงานอย่างเลี่ยงไม่ได้</li>\n<li><strong>ลดขั้นตอนการทำงาน</strong> Tan บอกว่าอินเทลมีจำนวนการประชุมมากเกินไป ซึ่งต้องปรับปรุงมาใช้ข้อมูลเรียลไทม์ในการตัดสินใจมากขึ้น</li>\n<li><strong>กลับเข้าสำนักงาน</strong> อินเทลจะปรับระเบียบการเข้าสำนักงานเป็น 4 วันต่อสัปดาห์ จากปัจจุบันประมาณ 3 วัน มีผลกันยายนเป็นต้นไป</li>\n</ul>\n<p>Tan บอกว่าการรับตำแหน่งซีอีโออินเทลนี้ น่าจะเป็นงานที่ท้าทายมากที่สุดในชีวิตการทำงาน แต่เขาเชื่อว่าบริษัทที่เป็นแม่แบบอุตสาหกรรมนี้สามารถกลับคืนมาได้ ซึ่งจะเป็นกรณีศึกษาถึงการเปลี่ยนแปลงและความร่วมมือของพนักงานทุกคน</p>\n<p>ที่มา: <a href=\"https://www.intc.com/news-events/press-releases/detail/1738/lip-bu-tan-our-path-forward\">อินเทล</a></p>\n<p><img src=\"https://www.blognone.com/sites/default/files/externals/ed39fe7a1d91ef6f0849fab4e0c3ce1f.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/tan-lip-bu\">Tan Lip-Bu</a></div><div><a href=\"/topics/hybrid-working\">Hybrid Working</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f3160f4e6b465cc4a3898e67e9e5a6b18c1badbffd674a70793ce59cf08530ba","category":"Thai"}
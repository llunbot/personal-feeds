{"title":"Meta เปิดตัวโครงการ Velox ตัวปรับแต่งประสิทธิภาพฐานข้อมูล รองรับ Spark, Presto, PyTorch","link":"https://www.blognone.com/node/133528","date":1682168906000,"content":"<div><div><div><p>เมื่อเดือนมีนาคมที่ผ่านมา Meta เปิดตัวโครงการ Velox เป็น unified execution engine กลางสำหรับฐานข้อมูลหรือระบบจัดการข้อมูลหลายรูปแบบ ตอบโจทย์ระดับโครงสร้างพื้นฐานของบริษัทใหญ่ระดับ Meta ที่ต้องใช้ฐานข้อมูลหลากหลาย และซับซ้อนขึ้นเรื่อยๆ</p>\n<p>Velox จึงถูกสร้างขึ้นเพื่อจัดระเบียบวิธีการเก็บและเรียกใช้ข้อมูลที่แตกต่างกัน ช่วยลดความซ้ำซ้อนในการพัฒนา และรีดประสิทธิภาพของการเก็บข้อมูลให้ดีขึ้น แก้ปัญหาเอนจินแต่ละตัวมีวิธี optimized ที่แตกต่างกัน</p>\n<p>เบื้องต้น Velox รองรับฐานข้อมูล 3 รูปแบบ ได้แก่ Apache Spark, Presto, PyTorch สำหรับงานปัญญาประดิษฐ์ ซึ่งทั้ง 3 แบบเป็นระบบที่ใช้บ่อยภายในบริษัท Meta</p>\n<p><img alt=\"No Description\" src=\"https://www.blognone.com/sites/default/files/externals/e5312bcbf1e3e63f13997cf529e719ba.png\" /></p>\n<p><img alt=\"No Description\" src=\"https://www.blognone.com/sites/default/files/externals/34bf335e152479232536f5ff2fa04331.png\" /></p>\n<p>สิ่งที่ Velox ทำคือปรับแต่งเอนจินข้อมูลเหล่านี้ตอนรันไทม์ เช่น การเรียงลำดับข้อมูล ทำฟิลเตอร์ข้อมูล ทำ normalization ของอาร์เรย์ ฯลฯ โดยคำนึงถึงรูปแบบงานที่พบบ่อยในการประมวลผลยุคใหม่ ตัวอย่างเบนช์มาร์คของ Meta กับฐานข้อมูล Presto พบว่าการคิวรีข้อมูลเร็วขึ้นได้ถึง 6-7 เท่าเลยทีเดียว (ในหน้า GitHub ของโครงการให้นิยามว่าตัวเองเป็น database acceleration library)</p>\n<p><img alt=\"No Description\" src=\"https://www.blognone.com/sites/default/files/externals/44f4fc993522f47c4753b19da81120ec.png\" /></p>\n<p>โครงการ Velox เปิดเป็นโอเพนซอร์สบน <a href=\"https://github.com/facebookincubator/velox\">GitHub</a> และมีบริษัทอื่นเข้ามาช่วยพัฒนาแล้ว เช่น อินเทลมาทำตัวเชื่อมต่อกับ Spark ในชื่อโครงการ <a href=\"https://github.com/oap-project/gluten\">Gluten</a></p>\n<p>เนื่องจาก Velox ไม่ได้ยุ่งกับระดับชั้นบนๆ ของฐานข้อมูล เช่น ตัวอ่านคำสั่ง SQL, ตัวปรับแต่งคิวรี จึงไม่ได้มีกลุ่มเป้าหมายคือผู้ใช้งานฐานข้อมูล แต่ออกแบบมาเพื่อนักพัฒนาใช้ปรับแต่งประสิทธิภาพของฐานข้อมูลที่ใช้งานอยู่ได้</p>\n<p>ที่มา - <a href=\"https://engineering.fb.com/2023/03/09/open-source/velox-open-source-execution-engine/\">Meta Engineering</a></p>\n</div></div></div><div><div>Topics: </div><div><div><a href=\"/topics/meta\">Meta</a></div><div><a href=\"/topics/database\">Database</a></div><div><a href=\"/topics/development\">Development</a></div><div><a href=\"/topics/apache-spark\">Apache Spark</a></div><div><a href=\"/topics/presto\">Presto</a></div><div><a href=\"/topics/pytorch\">PyTorch</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fa8c383a5d452c8785502da985a4e5174cf22980918414e0ae18fcb27bba97ad","category":"Thai"}
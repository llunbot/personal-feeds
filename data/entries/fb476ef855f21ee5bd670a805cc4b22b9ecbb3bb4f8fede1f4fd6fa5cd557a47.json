{"title":"Death’s Door","link":"https://markpeak.net/deaths-door/","date":1736934472000,"content":"<p>เห็นเกม <a href=\"https://playdeathsdoor.com/\">Death’s Door</a> ตั้งแต่ช่วงขายใหม่ๆ แล้วประทับใจทันที เพราะสไตล์เกมเพลย์เหมือนกับ Zelda ยุค 2D ผสมผสานกับงานภาพที่ดูเป็นเอกลักษณ์ หลังจากนั้นจึงเฝ้ารอว่าเมื่อไรจะลดราคาเยอะๆ จะได้สอยมาเล่น (อีกเกมที่เล็งไว้คือ Tunic)</p>\n<p>ช่วงปลายปี 2024 พบว่า <a href=\"https://store.steampowered.com/app/894020/Deaths_Door/\">Death’s Door บน Steam</a> ลดจาก 400 บาท เหลือ 100 บาท แต่ก่อนซื้อเกิดอะไรดลใจไม่ทราบ ไปเปิดใน Google Play แล้วพบว่า <a href=\"https://play.google.com/store/apps/details?id=com.netflix.NGP.DeathsDoor\">Death’s Door เวอร์ชัน Android</a> เล่นฟรีสำหรับสมาชิก Netflix เลยตัดสินใจประหยัด 100 บาท เล่นบน Android แทนแล้วกัน</p>\n<p>เล่นๆ ไปสักพัก ก็พบว่าตัดสินใจผิดนิดหน่อย เพราะเวอร์ชัน Android จอเล็ก + บั๊กเยอะ แต่จะกลับไปเล่นเวอร์ชัน Steam ก็ไม่ทันแล้ว หมดเทศกาลลดราคาไปแล้ว ต้องเดินหน้าเล่นบน Android ต่อให้จบ  ตอนนี้จบ 100% แล้วก็มาจดบันทึกไว้</p>\n<p></p>\n<p>Death’s Door พัฒนาโดยสตูดิโออินดี้ชื่อ <a href=\"https://www.acidnerve.com/\">Acid Nerve</a> จากเมืองแมนเชสเตอร์ เป็นสตูดิโอขนาดเล็กที่มีทีมงานแค่ 2 คน ก่อนหน้านี้เคยมีผลงานเกมชื่อ <a href=\"https://store.steampowered.com/app/297130/Titan_Souls/\">Titan Souls</a> ที่เป็นเกมแนว Shadow of the Colossus เวอร์ชัน 2D pixelate (เกม Death’s Door ใช้คนมากกว่านั้นหน่อยคือ 8 คน ซึ่งที่เหลือเป็นเอาท์ซอร์ส)</p>\n<p>รูปแบบเกมเพลย์ของ Death’s Door เป็นเหมือน Zelda ภาคเก่าๆ ยุคมุมมอง 2D จากด้านบน เช่น A Link to the Past หรือ Link’s Awakening คือเป็นแอคชั่นแนวฟันดาบต่อสู้ สำรวจดันเจี้ยน ในโลกที่แผนที่ผืนใหญ่เชื่อมต่อกัน และมีปริศนาแอบซ่อนอยู่มากมาย</p>\n<p><img src=\"https://markpeak.net/wp-content/uploads/2025/01/death-door-2.jpg\" alt=\"\" width=\"800\" height=\"450\" srcset=\"https://markpeak.net/wp-content/uploads/2025/01/death-door-2.jpg 800w, https://markpeak.net/wp-content/uploads/2025/01/death-door-2-300x169.jpg 300w, https://markpeak.net/wp-content/uploads/2025/01/death-door-2-768x432.jpg 768w, https://markpeak.net/wp-content/uploads/2025/01/death-door-2-700x394.jpg 700w\" /></p>\n<p>เนื้อเรื่องของเกมเป็นออริจินัลไม่เกี่ยวกับใคร เป็นเรื่องของ “อีกายมทูต” (Reaper Crow) ที่ได้รับมอบหมายจากหน่วยงานอีกา ที่ปกครองโดย “เทพแห่งประตู” (Lord of the Door) ให้ไปไล่จับวิญญาณสู่ปรโลก แล้วพาเข้า “ประตูมรณะ” (Death’s Door) ตามชื่อเกม</p>\n<p>วิธีการเล่าเรื่องของเกมทำได้ดีมาก ค่อยๆ เฉลยพล็อตหลักออกมาทีละนิดๆ ตามร่องรอยระหว่างทาง มีพล็อตทวิสต์และฉากจบลับที่ต้องเล่นรอบสอง การออกแบบ setting โลกของเกมทำได้ดี (แม้ยังไม่กว้างใหญ่มากนัก) เล่นแล้วให้อารมณ์คล้าย Zelda อีกนั่นแหละ แต่พองานอาร์ทแตกต่างไปจาก Zelda พอสมควร ใช้สไตล์มืดหม่น โลกหลังความตายเป็นธีมหลัก เกมเลยมีลักษณะเฉพาะตัวที่เด่นมาก</p>\n<p><img loading=\"lazy\" src=\"https://markpeak.net/wp-content/uploads/2025/01/death-door-4.jpg\" alt=\"\" width=\"800\" height=\"450\" srcset=\"https://markpeak.net/wp-content/uploads/2025/01/death-door-4.jpg 800w, https://markpeak.net/wp-content/uploads/2025/01/death-door-4-300x169.jpg 300w, https://markpeak.net/wp-content/uploads/2025/01/death-door-4-768x432.jpg 768w, https://markpeak.net/wp-content/uploads/2025/01/death-door-4-700x394.jpg 700w\" /></p>\n<p>ระบบคอมแบตในเกมไม่ซับซ้อนมากนัก มีอาวุธหลักเป็นดาบ และอาวุธยิงระยะไกลที่สลับไปมาได้ 4 อย่าง แต่หลักๆ ใช้ดาบฟันและการกลิ้งถอยหนีในจังหวะที่ถูกต้อง ผมแนะนำอย่างยิ่งให้เล่นเกมนี้ด้วยจอยแพด (เกมเวอร์ชัน Netflix รองรับเฉพาะการเชื่อมผ่าน Bluetooth เท่านั้น ไม่รองรับจอย USB) เพราะควบคุมง่ายกว่าปุ่มบนหน้าจอมาก</p>\n<p>การออกแบบฉากและดันเจี้ยนทำได้ดี เป็นดันเจี้ยนผืนใหญ่ที่มีความซับซ้อน ต้องกดเปิดทางหรือปลดล็อคบางสิ่งที่เดินเข้าโซนที่ไปไม่ถึงในตอนแรก จุดที่น่าสนใจคือเกมไม่มีแผนที่ในเกมให้ (คาดว่าตั้งใจให้เป็นอย่างนี้) ต้องอาศัยความคุ้นเคยกับโลกในเกมพอสมควร และการมีระบบประตูวาร์ป (ตามชื่อเกม) ช่วยให้การสำรวจโลกไม่โหดร้ายจนเกินไปนัก โลกในเกมยังมีความลับมากมาย มีของให้เก็บเยอะมาก คนที่ชอบสำรวจโลกในเกม (exploration) จะชอบเกมนี้</p>\n<p>บอสในเกมมีขนาดใหญ่ ความยากพอประมาณ ผมใช้เวลาต่อสู้กับบอสประมาณ 4-5 รอบต่อตัว ในการสร้างความคุ้นเคยและจับจุดว่าต้องสู้กับบอสอย่างไร เรียกได้ว่า challenging คือไม่ง่ายจนเกินไป แต่ก็ไม่ถึงขนาด punishing ยากเกินไปจนท้อ หลักสำคัญคือต้องใจเย็นๆ สู้แล้วหลบ สู้แล้วหลบไปเรื่อยๆ แล้วจะชนะเอง (ให้ระดับความยากคิดว่าน้อยกว่าเกม Hollow Knight)</p>\n<p><img loading=\"lazy\" src=\"https://markpeak.net/wp-content/uploads/2025/01/death-door-3.jpg\" alt=\"\" width=\"800\" height=\"450\" srcset=\"https://markpeak.net/wp-content/uploads/2025/01/death-door-3.jpg 800w, https://markpeak.net/wp-content/uploads/2025/01/death-door-3-300x169.jpg 300w, https://markpeak.net/wp-content/uploads/2025/01/death-door-3-768x432.jpg 768w, https://markpeak.net/wp-content/uploads/2025/01/death-door-3-700x394.jpg 700w\" /></p>\n<p>ข้อดีอีกอย่างของเกมนี้คือ มีคอนเทนต์หลังปราบบอสใหญ่ให้เล่นอีกเยอะพอสมควร (เยอะกว่าเกมทั่วไป) ดังนั้น ต่อให้ปราบบอสใหญ่ได้แล้ว เกมยังไม่จบลงจริงๆ เพราะเราต้องเล่นเก็บของให้ได้ 100% ก่อนถึงจะเห็นฉากจบที่แท้จริง ซึ่งการเก็บของ 100% นี่เป็นเรื่องยากมากจริงๆ เพราะเกมไม่มีตัวช่วยให้มากนักว่าอะไรอยู่ตรงไหน การอ่านคู่มือหรือ Walkthrough จึงจำเป็นมาก (ผมใช้ของ <a href=\"https://www.ign.com/wikis/deaths-door/\">IGN</a> เป็นหลัก แต่ก็มีบางจุดที่อาจยังไม่ละเอียดพอ สามารถอ่านคู่มือยี่ห้ออื่นประกอบได้)</p>\n<p>โดยรวมแล้วถือว่าเป็นเกมที่ทำได้ดีมาก สำหรับค่ายอินดี้ที่มีแค่ไม่กี่คน ข้อเสียคือเกมยังขัดเกลาได้เพิ่มอีกหน่อย น่าจะสมบูรณ์ขึ้นกว่านี้มาก (การเล่าเรื่องเสริมหรือ lore ในเกมบางทียังไปไม่สุด) ถ้าให้คะแนนเวอร์ชันพีซีน่าจะสัก 9/10 แต่พอเป็นเวอร์ชัน Netflix/Android มีบั๊กจำนวนหนึ่งเลย (ตามสไตล์เกม Netflix) ขอหักเหลือ 8.5/10</p>The post <a href=\"https://markpeak.net/deaths-door/\">Death’s Door</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"fb476ef855f21ee5bd670a805cc4b22b9ecbb3bb4f8fede1f4fd6fa5cd557a47","category":"Thai"}
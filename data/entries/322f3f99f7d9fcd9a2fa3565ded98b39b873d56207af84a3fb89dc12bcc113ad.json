{"title":"iOS 18.2 แอป Find My สามารถแชร์ลิงก์พิกัด AirTag ให้คนอื่นที่ไม่อยู่ใน Contact ช่วยตามหาได้แล้ว","link":"https://www.blognone.com/node/142954","date":1730805999000,"content":"<div><div><div><p>ใน iOS 18.2 ที่เพิ่งออกเวอร์ชันเบต้า 2 สำหรับนักพัฒนาทดสอบ แอปเปิลได้เพิ่มเติมฟังก์ชันในบริการระบุตำแหน่งสิ่งของ Find My โดยสามารถแชร์ข้อมูลพิกัดสิ่งของที่ติด AirTag หรืออุปกรณ์แทร็กเกอร์อื่น ให้กับคนที่ไม่ได้เป็นเพื่อนในรายชื่อติดต่อหรือคนในครอบครัวได้แล้ว จากก่อนหน้านี้สามารถ<a href=\"https://www.blognone.com/node/134244\">แชร์พิกัดได้เฉพาะกลุ่มคนสนิทดังกล่าวใน iOS 17</a></p>\n<p>แอปเปิลบอกว่ากรณีที่แนะนำให้ใช้การแชร์พิกัดสิ่งของแบบนี้คือทำของหายและติดต่อให้สายการบินช่วยค้นหา หรือใครก็ตามที่ไว้วางใจได้ให้ช่วยตามหาของ</p>\n<p>ใน Find My เมื่อสร้างลิงก์ระบุพิกัดตำแหน่งของ เพื่อแชร์ให้กับคนอื่น ลิงก์นี้สามารถเปิดได้ ไม่จำกัดว่าต้องเป็นอุปกรณ์แอปเปิล สามารถเข้าถึงได้แบบสาธารณะ ลิงก์มีอายุ 1 สัปดาห์ หรือสามารถกำหนดให้หมดอายุก่อนได้หากค้นพบสิ่งของนั้นแล้ว ซึ่งแอปเปิลมีบันทึกข้อมูลด้วยว่าลิงก์นี้ถูกเปิดจากอุปกรณ์ใด-เวลาใดบ้าง</p>\n<p>นอกจากนี้ Find My ยังเพิ่มตัวเลือกแสดงข้อมูลติดต่อ หากผู้ใช้งานพบอุปกรณ์หรือ AirTag ที่ถูกระบุแล้วว่าเป็นของสูญหาย โดยจะแสดงข้อมูลเบอร์โทรศัพท์และอีเมลเพื่อให้ติดต่อกับเจ้าของได้</p>\n<p>ที่มา: <a href=\"https://9to5mac.com/2024/11/04/ios-18-2-find-my-lost-items/\">9to5Mac</a></p>\n<p><img src=\"https://www.blognone.com/sites/default/files/externals/af117809a1cb0c928956397cc2fd1f60.jpg\" /></p>\n</div></div></div><div><div>Topics: </div><div><div><a href=\"/topics/find-my\">Find My</a></div><div><a href=\"/topics/apple\">Apple</a></div><div><a href=\"/topics/airtag\">AirTag</a></div><div><a href=\"/topics/ios-18\">iOS 18</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"322f3f99f7d9fcd9a2fa3565ded98b39b873d56207af84a3fb89dc12bcc113ad","category":"Thai"}
{"title":"อาชญากรรมไซเบอร์ในอาเซียนขยายตัวทั่วโลก แถมปราบยากขึ้น โดยเฉพาะในแอฟริกา เอเชียใต้ และอเมริกาใต้","link":"https://www.blognone.com/node/145984","date":1745305727000,"content":"<div><div><div><p>แก๊งอาชญากรไซเบอร์ในอาเซียนยังเพิ่มขึ้นต่อเนื่อง แม้จะมีการปราบปรามไปมากแล้วก็ตาม โดยองค์การสหประชาชาติ (UNODC) เตือนว่ากลุ่มมิจฉาชีพไซเบอร์กำลังแพร่กระจายไปทั่วโลก โดยเฉพาะในแอฟริกา เอเชียใต้ และอเมริกาใต้ จากเดิมที่จะอยู่ในเมียนมา กัมพูชา และลาว ซึ่งบางกลุ่มถึงกับเปลี่ยนไปดำเนินการแบบออนไลน์ทั้งหมด ทำให้ตามจับยากขึ้นไปอีก</p>\n<p>แก๊งเหล่านี้ทำเงินได้ประมาณปีละ 40,000 ล้านดอลลาร์ฯ ด้วยระบบฟอกเงินผ่านคริปโต และธนาคารใต้ดิน เพื่อเคลื่อนย้ายเงินทั่วโลกโดยแทบไม่มีการตรวจสอบ นอกจากนี้ พวกเขายังค้ามนุษย์ โดยมีเหยื่อมาจากกว่า 50 ประเทศ ซึ่งส่วนใหญ่อยู่ในเอเชียและแอฟริกา รวมทั้งร่วมมือกับแก๊งค้ายาในอเมริกาใต้ มาเฟียอิตาลี และกลุ่มอาชญากรไอริช เพื่อช่วยกันฟอกเงิน และหลีกเลี่ยงการบังคับใช้กฎหมาย</p>\n<p>สิ่งที่ทำให้แก๊งอาชญากรรอดจากการถูกจับ คือ การปรับตัวอย่างรวดเร็ว ย้ายไปพื้นที่ห่างไกล ๆ และใช้อินเทอร์เน็ตดาวเทียม Starlink ทำให้ทางการปิดกั้นได้ยากขึ้น ขณะที่บางกลุ่มตั้งฐานในเขตเศรษฐกิจพิเศษ (SEZs) ซึ่งเดิมทีมีไว้เพื่อธุรกิจถูกกฎหมาย แต่กลับกลายเป็นศูนย์กลางของการโกงออนไลน์</p>\n<p>รัฐบาลทั่วโลกกำลังเจอปัญหาใหญ่ เพราะกลุ่มมิจฉาชีพมักข้ามพรมแดนอย่างรวดเร็ว ทำให้จับกุมหรือกำจัดได้ยาก ด้านองค์การสหประชาชาติเตือนว่าสถานการณ์นี้กำลัง \"แพร่กระจายเหมือนมะเร็ง\" และหากไม่มีความร่วมมือระดับนานาชาติที่เข้มแข็ง รัฐบาลอาจไม่มีวันสามารถหยุดยั้งเครือข่ายอาชญากรรมเหล่านี้ได้</p>\n<p>คำถามที่ตามมาคือ กลุ่มอาชญากรไซเบอร์กำลังโตเร็วจนควบคุมไม่ได้แล้วหรือไม่?</p>\n<p>ที่มา: <a href=\"https://www.bloomberg.com/news/articles/2025-04-21/crime-syndicates-in-southeast-asia-go-global-defying-crackdowns?\">Bloomberg</a> via <a href=\"https://www.unodc.org/roseap/uploads/documents/Publications/2025/Inflection_Point_2025.pdf\">UNODC</a></p>\n<p><img alt=\"alt=&quot;CRIME&quot;\" src=\"https://www.blognone.com/sites/default/files/externals/7f86913ce72a193da3327759a5d49723.jpeg\" /></p>\n</div></div></div><div><div>Topics: </div><div><div><a href=\"/topics/asean\">ASEAN</a></div><div><a href=\"/topics/crime\">Crime</a></div><div><a href=\"/topics/cyber-security\">Cyber Security</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3a560572d36b1dedcd3482c0dc75ffebd3585b630c8a89460d48b9c8839aaf4d","category":"Thai"}
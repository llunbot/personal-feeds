{"title":"[ไม่ยืนยัน] Apple สั่งพักการพัฒนา iOS 18, macOS 15 ชั่วคราว ให้ทั้งสัปดาห์แก้บั๊กอย่างเดียว","link":"https://www.blognone.com/node/136629","date":1699401157000,"content":"<div><div><div><p>Mark Gurman แห่ง Bloomberg รายงานข้อมูลภายในแอปเปิลที่น่าสนใจ โดยเขาบอกว่าตอนนี้ทีมพัฒนาซอฟต์แวร์ของแอปเปิลซึ่งนำโดย Craig Federighi ได้เริ่มการพัฒนาซอฟต์แวร์ระบบปฏิบัติการสำหรับเปิดตัวปีหน้าแล้ว เช่น iOS 18, macOS 15, watchOS 11 โดยเกิดเรื่องที่ทำให้ Craig ตัดสินใจในสิ่งที่ไม่ค่อยได้ทำ</p>\n<p>เขาบอกว่า Craig ได้ประกาศภายในกับทีมพัฒนาซอฟต์แวร์เมื่อสัปดาห์ที่แล้ว ให้หยุดงานสร้างฟีเจอร์ใหม่ชั่วคราว และสั่งให้ทุกคนมาทำงานแก้ไขบั๊กและปรับปรุงประสิทธิภาพการทำงานเท่านั้น ซึ่งแหล่งข่าวบอกว่าเป็นเรื่องที่แทบไม่เคยเกิดขึ้น</p>\n<p>รายงานบอกว่า Craig พยายามแก้ไขปัญหาที่มีมานานในกระบวนการพัฒนาซอฟต์แวร์ของแอปเปิลระยะหนึ่งแล้ว เมื่อการเพิ่มฟีเจอร์ใหม่มักทำให้เกิดบั๊กที่ไม่คาดคิด ในปี 2019 เขาเพิ่มกระบวนการ Feature Flags ให้ทดสอบฟีเจอร์ใหม่รายตัวว่ากระทบกับภาพรวมหรือไม่ ก่อนจะสั่งเปิดให้รวมไปอยู่ในระบบปฏิบัติการ ส่วนปีนี้เขาเพิ่มขั้นตอน The Pact นั่นคือไม่ยอมให้ซอฟต์แวร์พบปัญหาที่แย่ลง หากตรวจพบจะต้องแก้ไขโดยเร็วที่สุด ผลจากแนวทางดังกล่าวทำให้บั๊กในซอฟต์แวร์ลดลง แต่ก็แลกกับฟีเจอร์ใหม่ที่ออกมาช้าขึ้น</p>\n<p>ส่วนเหตุการณ์ที่เกิดขึ้นจนมีคำสั่งให้หยุดการพัฒนาชั่วคราว มาจากการตรวจพบบั๊กที่หลุดจากขั้นตอนทดสอบจำนวนมากเกินกว่าปกติ ทำให้ Craig ตัดสินใจให้ทีมงานใช้เวลา 1 สัปดาห์ แก้ไขบั๊กเหล่านี้อย่างเดียวเท่านั้นนั่นเอง</p>\n<p>รายงานบอกว่าคำสั่งนี้เกิดขึ้นหลังเสร็จสิ้นขั้นตอนพัฒนาซอฟต์แวร์เฟสแรก โดยเป็นการสั่งหยุดก่อนเริ่มการพัฒนาเฟสสอง ทั้ง iOS 18 โค้ดเนม Crystal, macOS โค้ดเนม Glow, watchOS 11 โค้ดเนม Moonstone รวมไปถึง iOS 17.4 ที่มีกำหนดออกมาเดือนมีนาคมด้วย</p>\n<p>ที่มา: <a href=\"https://www.bloomberg.com/news/articles/2023-11-07/apple-delays-work-on-ios-18-macos-15-watchos-11-due-to-problems-with-bugs\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/42aec588f44173c4a206543c5173e482.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/rumors\">Rumors</a></div><div><a href=\"/topics/craig-federighi\">Craig Federighi</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ec6580063347215ef714dd75f4bd28e8ba76302a85eccf61e0b9b89b7711e890","category":"Thai"}
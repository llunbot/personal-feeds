{"title":"Bren Esports ทีม Valorant จากฟิลิปปินส์ อดแข่งรายการใหญ่ที่เบอร์ลินเพราะวีซ่าไม่ผ่าน","link":"https://www.blognone.com/node/124594","date":1630744970000,"content":"<div><div><div><p>การแข่งขัน VALORANT Masters Stage 3 รายการใหญ่ครั้งสุดท้ายที่ผู้ชนะ 16 ทีมจาก 7 โซนทั่วโลกจะได้เข้ามาแข่งขันและเก็บแต้มสะสมให้มากที่สุด เพื่อชิงตั๋วแข่งรอบชิงชนะเลิศของทัวร์นาเมนต์ระดับโลก VALORANT Champions Tour (VCT) 2021</p>\n<p>รายการ Masters Stage 3 เป็นงานแบบออฟไลน์ครั้งที่ 2 ของทัวร์ จัดที่กรุงเบอร์ลิน ประเทศเยอรมนี ตัวแทนจากโซนตะวันออกเฉียงใต้ (SEA) มี 2 ทีมได้แก่ Paper Rex จากสิงคโปร์-มาเลเซีย และ Bren Esports จากฟิลิปปินส์ ซึ่งเป็นทีมที่ได้อันดับหนึ่งของการแข่งขันในโซน</p>\n<p>แต่ล่าสุด ผู้จัดงานและทีม Bren Esports ได้<a href=\"https://www.facebook.com/BrenEsports/photos/a.1622919644448223/5994852310588246/?type=3\" target=\"_blank\">โพสต์ข้อความ</a>ชี้แจงว่าไม่สามารถเข้าร่วมการแข่งขันที่เยอรมนีได้ เนื่องจากมีปัญหาเกี่ยวกับการขอวีซ่าเข้าประเทศ เพราะเงื่อนไขและข้อจำกัดเกี่ยวกับการเดินทางเข้าออกของทั้ง 2 ประเทศในสถานการณ์โควิด-19</p>\n<p>ผู้จัดงานชี้แจงว่าประสานงานกับหน่วยงานรัฐทั้งสองประเทศแล้ว แต่ด้วยระยะเวลาจัดงานที่กำหนดไว้แล้ว ทำให้ทีม Bren Esports ต้องถอนตัวจากการแข่งขันในรายการนี้ เนื่องจากดำเนินการไม่ทันตามระยะเวลาดังกล่าว</p>\n<p>ผลของเรื่องนี้ ทำให้รูปแบบของทัวร์นาเมนต์ในกลุ่ม D มีการเปลี่ยนใหม่ ทั้ง 3 ทีมในกลุ่มจะได้เจอกัน 2 ครั้ง (double round robin) ส่วนกลุ่มที่เหลือยังทำการแข่งขันแบบเจอกันตามปกติ ส่วนทีม Bren Esports จะได้คะแนน 175 แต้ม VCT สะสมกับคะแนนเดิมเพื่อชิงตั๋วแข่งรอบชิงชนะเลิศ รวมถึงเงินรางวัลและของที่ระลึกจากการเข้ารอบ Master 3 จะถูกส่งให้กับทีมภายหลัง</p>\n<p>การถอนตัวของ Bren ส่งผลให้ทีม X10 Esport จากประเทศไทยที่คะแนนแต้ม VCT นำอยู่ในโซน SEA ได้ตั๋วไปแข่งรอบชิงชนะเลิศที่กรุงเบอร์ลินทันที</p>\n<p>สำหรับ VALORANT Champions Tour 2021 ถือเป็นทัวร์นาเมนต์ระดับโลกที่จัดขึ้นเป็นครั้งแรกของผู้พัฒนาเกมอย่าง Riot Games และเป็นทัวร์ที่ยิ่งใหญ่ที่สุดนับตั้งแต่เกมปล่อยตัวออกมา โดยมีการแข่งขันและเก็บคะแนนกันมาตั้งแต่ต้นปีและจะแข่งรายการ Champions เป็นรายการสุดท้าย ตัดสินหาผู้ชนะของทัวร์ช่วงปลายปีที่เบอร์ลิน</p>\n<p>ที่มา : <a href=\"https://www.facebook.com/ValorantEsports/photos/a.204826707782726/374527167479345\">Facebook Valorant Esports</a></p>\n<p><img src=\"https://www.blognone.com/sites/default/files/externals/a021651f2c608c3f2016c666a85d9606.jpg\" /></p>\n<p><img src=\"https://www.blognone.com/sites/default/files/externals/061237ce25d2448974af4bc867a2c926.jpg\" /><em>ตารางคะแนนแต้ม VCT ล่าสุดของโซน SEA</em></p>\n</div></div></div><div><div>Topics: </div><div><div><a href=\"/topics/valorant\">Valorant</a></div><div><a href=\"/topics/esports-0\">eSports</a></div><div><a href=\"/topics/riot-games\">Riot Games</a></div><div><a href=\"/topics/covid-19\">COVID-19</a></div></div></div>","author":"vvkungx","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"eba600bd814da141cfa20dd2af6f351c67cbc064c4dc832a7518a10df9b9b7f8","category":"Thai"}
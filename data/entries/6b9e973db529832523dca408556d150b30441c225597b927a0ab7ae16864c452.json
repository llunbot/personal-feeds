{"title":"HashiCorp เปลี่ยนไลเซนส์จาก MPL ไปยัง Business Source License ห้ามนำโค้ดไปขายแข่ง","link":"https://www.blognone.com/node/135234","date":1691733791000,"content":"<div><div><div><p>HashiCorp ประกาศเปลี่ยนสัญญาอนุญาตการใช้งานซอฟต์แวร์ของบริษัท จากเดิมเป็น Mozilla Public License v2.0 (MPL 2.0) มาเป็น Business Source License (BUSL) แม้จะมีแนวทางเปิดซอร์สโค้ดให้แก้ไขดัดแปลงหรือแจกจ่ายได้ แต่ก็มีข้อจำกัดห้ามนำซอร์สโค้ดไปแข่งขันเชิงธุรกิจกับผู้พัฒนาหลัก คือ HashiCorp เอง แนวทางจำกัดการใช้งานเช่นนี้ทำให้ BUSL ไม่ถือเป็นโอเพนซอร์สตาม<a href=\"https://opensource.org/osd/\">นิยามของ Open Source Initiative (OSI)</a></p>\n<p>แม้ว่าจะเปลี่ยนไปใช้ BUSL แต่ทาง HashiCorp ก็ยังประกาศให้<a href=\"https://github.com/hashicorp/vault/blob/main/LICENSE\">ซอร์สโค้ดทั้งหมดกลับไปเป็น MPL 2.0 หลังเผยแพร่โค้ดไปแล้ว 4 ปี</a> นอกจากนี้สัญญาอนุญาตใหม่ก็ไม่มีผลย้อนหลังทำให้อาจจะมีบริษัทอื่นๆ ตัดสินใจ fork แยกโครงการได้แบบเดียวกับ <a href=\"https://www.blognone.com/node/122154\">AWS และ Logz.io แยกโครงการ OpenSearch จาก Elasticsearch</a> โดยใช้เวอร์ชั่นล่าสุดก่อนประกาศเปลี่ยนสัญญาอนุญาตครั้งนี้</p>\n<p>HashiCorp มีสินค้าสำคัญ คือ Hashicorp Vault ที่ได้รับความนิยมสูงในการจัดการ secret ต่างๆ ใน Kubernetes หลังทางบริษัทออกประกาศนี้ <a href=\"https://news.ycombinator.com/item?id=37083370\">ผู้ร่วมก่อตั้ง Infisical</a> ซอฟต์แวร์จัดการ secret แบบโอเพนซอร์สคู่แข่งก็ออกมาระบุว่าไม่มีแนวทางจะเปลี่ยนไลเซนส์จาก MIT แต่อย่างใด</p>\n<p>ที่มา - <a href=\"https://www.hashicorp.com/blog/hashicorp-adopts-business-source-license\">HashiCorp </a></p>\n<p><img alt=\"No Description\" src=\"https://www.blognone.com/sites/default/files/externals/ac1b5a2362794d2eb71025b3f99a2159.jpg\" /></p>\n</div></div></div><div><div>Topics: </div><div><div><a href=\"/topics/hashicorp\">HashiCorp</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6b9e973db529832523dca408556d150b30441c225597b927a0ab7ae16864c452","category":"Thai"}
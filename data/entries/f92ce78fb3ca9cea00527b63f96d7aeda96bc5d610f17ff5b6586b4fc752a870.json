{"title":"Waymo เปิดตัวระบบขับรถอัตโนมัติรุ่นที่ 6 ใช้จำนวนกล้อง-เซ็นเซอร์ลดลง คุณภาพดีขึ้น","link":"https://www.blognone.com/node/141513","date":1724119420000,"content":"<div><div><div><p>Waymo เปิดตัว \"ระบบขับรถอัตโนมัติ\" รุ่นที่ 6 ปรับแต่งให้มีจำนวนกล้องและเซ็นเซอร์ลดลง แต่ทนทานต่อสภาพแวดล้อม-สภาพอากาศมากขึ้น ช่วยให้ต้นทุนระบบขับเคลื่อนอัตโนมัติของ Waymo ถูกลงกว่าเดิม เพื่อการขยายจำนวนรถให้บริการได้ง่ายขึ้นในระยะยาว</p>\n<p>ระบบขับรถอัตโนมัติมีชื่อเรียกว่า Waymo Driver รุ่นที่ 6 ประกอบด้วยกล้อง 13 ตัว, เรดาร์ 6 ตัว, ไลดาร์ 4 ตัว และชุดไมโครโฟนรับเสียงจากภายนอก (external audio receivers หรือ EAR) หากเทียบกับ Waymo Driver 5th-gen ที่ใช้ในปัจจุบัน ต้องใช้กล้อง 29 ตัวและไลดาร์ 5 ตัว จะเห็นว่าลดจำนวนอุปกรณ์ลงได้มาก ตรงนี้ Waymo บอกว่าจะช่วยให้การขยายสเกลจำนวนรถที่ให้บริการได้เร็วกว่าเดิม</p>\n<p>Waymo ยืนยันว่ายังคงใช้แนวทางเซ็นเซอร์ 3 แบบทำงานร่วมกัน ได้แก่ กล้อง เรดาร์ ไลดาร์ เพื่อให้เห็นโลกรอบนอกรถได้ครอบคลุมมากที่สุด ตัวเซ็นเซอร์กล้อง เรดาร์ ไลดาร์ เวอร์ชันใหม่ยังมีขีดความสามารถมากขึ้น เห็นระยะห่างจากรถสูงสุด 500 เมตร และออกแบบให้ทนทานต่อสภาพแวดล้อมยากๆ เช่น ถนนดินที่เกิดฝุ่น อุณหภูมิติดลบ ซึ่งเกิดจากประสบการณ์ของ Waymo ในการลงถนนจริง</p>\n<p>อีกประเด็นที่น่าสนใจคือรอบนี้ Waymo เปลี่ยนรุ่นของรถยนต์ที่ใช้งาน จากเดิมใช้ Jaguar I-PACE SUV เปลี่ยนมาเป็น Geely Zeekr รุ่นคัสตอมแทน จุดเด่นของ Zeekr รุ่นนี้คือท้องรถเตี้ย เดินขึ้นง่าย เพดานสูง มีพื้นที่ระหว่างแถวที่นั่งเยอะ เหมาะสำหรับการให้บริการเป็นแท็กซี่ไร้คนขับ ที่มีคนขึ้นลงบ่อยๆ</p>\n<p>ตอนนี้ระบบ Waymo Driver 6th Gen อยู่ระหว่างการทดสอบบนถนนจริง โดยยังต้องมีมนุษย์นั่งหลังพวงมาลัยไปด้วยตลอดเวลา</p>\n<p><img alt=\"No Description\" src=\"https://www.blognone.com/sites/default/files/externals/cb4dcbff6baf1bd099909adfdf94a668.jpeg\" /></p>\n<p>ที่มา - <a href=\"https://waymo.com/blog/2024/08/meet-the-6th-generation-waymo-driver/\">Waymo</a>, <a href=\"https://www.cnbc.com/2024/08/19/waymo-generation-6-robotaxi-geely-zeekr.html\">CNBC</a></p>\n</div></div></div><div><div>Topics: </div><div><div><a href=\"/topics/waymo\">Waymo</a></div><div><a href=\"/topics/self-driving-car\">Self-Driving Car</a></div><div><a href=\"/topics/geely\">Geely</a></div><div><a href=\"/topics/zeekr\">Zeekr</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f92ce78fb3ca9cea00527b63f96d7aeda96bc5d610f17ff5b6586b4fc752a870","category":"Thai"}
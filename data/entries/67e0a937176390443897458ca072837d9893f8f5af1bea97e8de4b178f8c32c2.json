{"title":"ซีอีโอ IBM ส่งสัญญาณ อาจเปลี่ยน Terraform กลับมาใช้ไลเซนส์โอเพนซอร์ส","link":"https://www.blognone.com/node/139982","date":1716772078000,"content":"<div><div><div><p>เว็บไซต์ VentureBeat รายงานข่าวว่า Arvind Krishna ซีอีโอของ IBM ตอบคำถามในงานสัมมนา Think 2024 ของบริษัทเอง ที่<a href=\"https://www.blognone.com/node/139887\">เปิดตัวโมเดลปัญญาประดิษฐ์โอเพนซอร์ส Granite</a> โดยเขาชี้ว่า Granite เป็นโมเดลปัญญาประดิษฐ์เพียงไม่กี่ตัว ที่ใช้สัญญาอนุญาตโอเพนซอร์สที่แท้จริง (กรณีนี้คือ Apache license)</p>\n<p>Krishna ย้ำว่าสัญญาอนุญาตแบบเปิดอื่นๆ ที่บริษัทต่างๆ นิยมใช้งานนั้นไม่ใช่โอเพนซอร์ส เป็นแค่เทคนิคการตลาดเท่านั้น และยืนยันว่าการใช้สัญญาแบบโอเพนซอร์สแท้ๆ เท่านั้นถึงจะช่วยดึงให้นักพัฒนาภายนอกเข้าร่วมได้อย่างจริงจัง</p>\n<p>เว็บไซต์ The Register ตีความการตอบคำถามของ Krishna ว่าอาจเป็นสัญญาณว่า IBM จะเปลี่ยนไลเซนส์ของ Terraform กลับมาเป็นโอเพนซอร์ส หลัง<a href=\"https://www.blognone.com/node/139397\">ซื้อกิจการ HashiCorp เสร็จสมบูรณ์</a> ซึ่งคาดว่าเป็นช่วงปลายปีนี้</p>\n<p><img src=\"https://www.blognone.com/sites/default/files/externals/339a53b3c5fa6086885e29b68dd9294f.jpg\" /></p>\n<p>เมื่อปี 2023 <a href=\"https://www.blognone.com/node/135234\">บริษัท HashiCorp เปลี่ยนสัญญาอนุญาตซอฟต์แวร์ของตัวเอง</a> จาก Mozilla Public License มาเป็นสัญญาอนุญาตของตัวเองชื่อ Business Source License (BUSL) ที่มีข้อจำกัดมากกว่า ทำให้ชุมชนนักพัฒนาไม่พอใจ <a href=\"https://www.blognone.com/node/135843\">แยก (fork) โครงการ Terraform มาเป็น OpenTofu</a> และ <a href=\"https://www.blognone.com/node/137175\">แยก Vault มาเป็น OpenBao</a></p>\n<p>The Register ยังชี้ว่า Oracle ได้ปรับแก้ซอฟต์แวร์ Oracle E-Business Suite (EBS) Cloud Manager โดยเปลี่ยนจากการใช้ Terraform เป็นเครื่องมือจัดการเครื่อง ย้ายมาใช้ OpenTofu แทนแล้ว เป็นสัญญาณว่าถ้าหาก IBM ไม่ยอมปรับแนวทางของ HashiCorp ก็อาจจะเสียลูกค้าไปเรื่อยๆ ได้</p>\n<p>ฝั่งทีมพัฒนา OpenTofu เคยให้สัมภาษณ์เมื่อไม่นานมานี้ว่า ยินดีกลับมารวมกลับ Terraform เหมือนเดิม ไม่มีใครชอบชุมชนนักพัฒนาที่แตกแยกเป็นสองฝั่ง หาก Terraform กลับมาใช้สัญญาแบบโอเพนซอร์ส</p>\n<p>ที่มา - <a href=\"https://venturebeat.com/ai/ibm-ceo-praises-real-open-source-for-enterprise-gen-ai-as-new-efforts-emerge-at-think-2024/\">VentureBeat</a>, <a href=\"https://www.theregister.com/2024/05/24/opinion_column_terraform/\">The Register</a></p>\n</div></div></div><div><div>Topics: </div><div><div><a href=\"/topics/terraform\">Terraform</a></div><div><a href=\"/topics/hashicorp\">HashiCorp</a></div><div><a href=\"/topics/oracle\">Oracle</a></div><div><a href=\"/topics/ibm\">IBM</a></div><div><a href=\"/topics/open-source\">Open Source</a></div><div><a href=\"/topics/opentofu\">OpenTofu</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"67e0a937176390443897458ca072837d9893f8f5af1bea97e8de4b178f8c32c2","category":"Thai"}
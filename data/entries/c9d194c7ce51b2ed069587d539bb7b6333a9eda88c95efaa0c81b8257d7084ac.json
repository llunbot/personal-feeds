{"title":"Microsoft ประกาศถอนตัวจากตำแหน่งบอร์ดสังเกตการณ์ใน OpenAI, Apple ก็อาจถอนตัวเช่นกัน","link":"https://www.blognone.com/node/140822","date":1720594322000,"content":"<div><div><div><p>ก่อนหน้านี้ OpenAI ได้ประกาศปรับโครงสร้างบอร์ดบริษัท <a href=\"https://www.blognone.com/node/137012\">เพิ่มตำแหน่งบอร์ดผู้สังเกตการณ์</a> ซึ่งเกิดขึ้นหลังเหตุการณ์ที่บอร์ดตัดสินใจ<a href=\"https://www.blognone.com/node/136804\">ไล่ออกซีอีโอ Sam Altman</a> โดยที่ไมโครซอฟท์ซึ่งเป็นผู้ลงทุนรายสำคัญ <a href=\"https://www.blognone.com/node/137055\">ไม่ทราบข้อมูลนี้</a>มาก่อน และตำแหน่งนี้ก็มีโควต้าให้ไมโครซอฟท์ 1 ที่นั่ง ปัจจุบันเป็น <a href=\"https://www.blognone.com/node/137515\">Dee Templeton</a></p>\n<p>ล่าสุด The Financial Times รายงานว่าไมโครซอฟท์ได้แจ้ง OpenAI ขอถอนตำแหน่งผู้สังเกตการณ์ออกจากบอร์ดแล้ว ให้เหตุผลว่าตลอด 8 เดือนที่ผ่านมา OpenAI มีการปรับปรุงการจัดการที่ชัดเจนมากขึ้น ไมโครซอฟท์เองก็มีความมั่นใจในทิศทางขององค์กรและมองว่าไม่จำเป็นต้องมีคนไปนั่งตำแหน่งผู้สังเกตการณ์ดังกล่าวแล้ว โดยให้มีผลทันที</p>\n<p>OpenAI ยืนยันข้อมูลนี้ โดยบอกว่าเป็นเรื่องดีที่ไมโครซอฟท์ได้แสดงความมั่นใจต่อการบริหารของบอร์ดในปัจจุบัน</p>\n<p>รายงานยังบอกว่าแอปเปิล ที่ก่อนหน้านี้<a href=\"https://www.blognone.com/node/140709\">มีข่าวว่า</a>ได้โควต้าบอร์ดผู้สังเกตการณ์หนึ่งตำแหน่งเช่นกัน เป็นผลจาก<a href=\"https://www.blognone.com/node/140291\">ความร่วมมือ</a>ในการนำ ChatGPT มาใช้กับ Apple Intelligence ซึ่งจะให้ Phil Schiller อดีตหัวหน้าฝ่ายการตลาด รับตำแหน่งดังกล่าว แต่ล่าสุดแอปเปิลก็ตัดสินใจถอนตำแหน่งนี้เช่นกัน อย่างไรก็ตามแอปเปิลและ OpenAI ไม่ได้ให้ความเห็นข้อมูลนี้</p>\n<p>แนวทางที่ OpenAI จะใช้คือการจัดการประชุมเป็นระยะสำหรับแจ้งข่าวสาร โดยให้ไมโครซอฟท์และแอปเปิลเข้าร่วมในฐานะพาร์ตเนอร์รายสำคัญ ซึ่งรวมทั้งผู้ลงทุนอย่าง Thrive Capital และ Khosla Ventures ด้วย</p>\n<p>Financial Times มองว่าสาเหตุหนึ่งที่ไมโครซอฟท์และแอปเปิล เลือกไม่เข้าร่วมบอร์ดสังเกตการณ์ เพื่อลดแรงกดดันจากการตรวจสอบด้านการผูกขาดธุรกิจ ซึ่งตอนนี้ทั้งสหภาพยุโรปและสหรัฐอเมริกาจับตาดูอยู่</p>\n<p>ที่มา: <a href=\"https://www.ft.com/content/ecfa69df-5d1c-4177-9b14-a3a73072db12\">FT</a></p>\n<p><img src=\"https://www.blognone.com/sites/default/files/externals/bd20374223f29d4d268fc7c4f4aef044.png\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/microsoft\">Microsoft</a></div><div><a href=\"/topics/apple\">Apple</a></div><div><a href=\"/topics/rumors\">Rumors</a></div><div><a href=\"/topics/management\">Management</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c9d194c7ce51b2ed069587d539bb7b6333a9eda88c95efaa0c81b8257d7084ac","category":"Thai"}
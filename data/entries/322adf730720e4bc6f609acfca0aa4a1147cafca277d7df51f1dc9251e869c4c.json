{"title":"OpenAI ปิด AI สร้างวิดีโอ Sora ชั่วคราว หลังมีคนปล่อย Access ประท้วงการใช้ AI ในงานสร้างสรรค์","link":"https://www.blognone.com/node/143392","date":1732889699000,"content":"<div><div><div><p>เมื่อต้นสัปดาห์ที่ผ่านมา เกิดเหตุการณ์กลุ่มผู้ที่ได้ทดสอบใช้งาน Sora เครื่องสร้างวิดีโอสั้นด้วย AI ของ OpenAI ตัดสินใจปล่อยข้อมูลเครื่องมือทั้งหมดออกสู่สาธารณะใน Hugging Face โดยเรียกว่า PR Puppet Sora เครื่องมือดังกล่าวถูกทดสอบและพบว่าใช้สร้างวิดีโอได้จริง (ตัวอย่าง <a href=\"https://x.com/kimmonismus/status/1861440503864049800\">[1]</a>, <a href=\"https://x.com/EHuanglu/status/1861446152924864908\">[2]</a>, <a href=\"https://x.com/koltregaskes/status/1861436467936985190\">[3]</a>) แต่ OpenAI ก็ปิดการเข้าถึงหลังจากนั้นไม่นาน</p>\n<p>Sora เป็นเครื่องมือสร้างวิดีโอสั้นความละเอียดสูงระดับ 1080p ที่ OpenAI <a href=\"https://www.blognone.com/node/138230\">เปิดตัวมาตั้งแต่ต้นปี</a> ซึ่ง OpenAI บอกว่าสถานะยังอยู่ในขั้นทดสอบร่วมกับ Visual Artist และผู้สร้างภาพยนตร์จำนวนหนึ่ง เพื่อรับฟังความเห็น ตลอดจนความเสี่ยงในด้านต่าง ๆ ก่อนเปิดให้ใช้งานทั่วไป อย่างไรก็ตามกลับกลายเป็นบางคนในกลุ่มผู้ทดสอบนี้ตัดสินใจปล่อยเครื่องมือนี้ออกมาเอง</p>\n<p>กลุ่มศิลปินให้เหตุผลที่ตัดสินใจเปิดเผยรายละเอียด Sora บอกพวกเขาเชื่อว่า OpenAI ต้องการแรงงานฟรีในการทดสอบ Sora และนำพวกเขามาใช้ประชาสัมพันธ์ว่า Sora เป็นเครื่องมือที่ยอดเยี่ยมสำหรับงานสร้างสรรค์ ทั้งนี้ OpenAI <a href=\"https://www.blognone.com/node/138897\">เคยเผยแพร่ผลงาน</a>ที่สร้างจาก Sora โดยกับศิลปินและนักสร้างสรรค์ผลงานจำนวนหนึ่งเมื่อต้นปี</p>\n<p>ตัวแทนของ OpenAI ชี้แจงว่า Sora ยังมีสถานะเป็นงานวิจัย และบริษัทพยายามรักษาสมดุลระหว่างความคิดสร้างสรรค์ และการดูแลความปลอดภัยหากถูกนำไปใช้งานในวงกว้าง ตอนนี้มีศิลปินนักสร้างสรรค์หลายร้อยคนที่เข้าร่วมการทดสอบระดับอัลฟา ช่วยดูแลความปลอดภัยในด้านต่าง ๆ ซึ่งทั้งหมดเป็นการร่วมงานโดยสมัครใจ และไม่จำเป็นต้องให้ความเห็นในการใช้งานกับ OpenAI ก็ได้ นอกจากนี้ยังยืนยันว่าได้ให้เงินสนับสนุนกับศิลปินในการทดลองพัฒนาผลงานด้วย Sora อีกด้วย</p>\n<p>OpenAI <a href=\"https://www.blognone.com/node/138711\">เคยบอกว่า</a> Sora จะเปิดให้ใช้งานภายในปีนี้ แต่คนที่บอกคือซีทีโอ Mira Murati <a href=\"https://www.blognone.com/node/142205\">ซึ่งลาออกจาก OpenAI</a> ไปแล้ว</p>\n<p>ที่มา: <a href=\"https://variety.com/2024/digital/news/openai-shuts-down-sora-artists-protest-leak-1236224878/\">Variety</a></p>\n<p><img src=\"https://www.blognone.com/sites/default/files/externals/8703f8a911e5a5eba19adfa9f82b77ea.png\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/sora\">Sora</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"322adf730720e4bc6f609acfca0aa4a1147cafca277d7df51f1dc9251e869c4c","category":"Thai"}
{"title":"ครม. อนุมัติโครงการเครือข่ายมือถือความถี่ 700MHz ของ NT มูลค่า 6.2 หมื่นล้านบาท","link":"https://www.blognone.com/node/133022","date":1678874830000,"content":"<div><div><div><p>ในการประชุมคณะรัฐมนตรีเมื่อวานนี้ 14 มีนาคม 2566 ได้เห็นชอบโครงการโทรศัพท์เคลื่อนที่ 4G/5G บนคลื่น 700 MHz ของบริษัท โทรคมนาคมแห่งชาติ จำกัด (มหาชน) หรือ NT มูลค่าเกือบ 6.2 หมื่นล้านบาท</p>\n<p>โครงการนี้จะใช้<a href=\"https://www.blognone.com/node/114707\">คลื่นย่าน 700MHz ที่ CAT Telecom (ชื่อก่อนควบรวมเป็น NT) ประมูลได้ในปี 2563 จำนวน 2 ใบอนุญาต</a> ซึ่งจะนำมาใช้แทนคลื่นย่าน 850MHz, 2100MHz และ 2300MHz ที่ได้ใบอนุญาตมาในปี 2553 และจะหมดอายุในวันที่ 3 สิงหาคม 2568 (ใบอนุญาตอายุ 15 ปี)</p>\n<p>บริการโทรศัพท์เคลื่อนที่ 700MHz ของ NT มีบริการหลัก 2 รูปแบบ ดังนี้</p>\n<ol>\n<li><strong>บริการโทรศัพท์เคลื่อนที่รายย่อย (Retail)</strong> ภายใต้แบรนด์ my และ NT Mobile (TOT Mobile เดิม) ตั้งเป้ามีลูกค้าจำนวน 3.6 ล้านราย เพิ่มจากฐานลูกค้าเดิมของ NT ที่ตอนนี้มี 2 ล้านราย</li>\n<li><strong>บริการดิจิทัล (Digital)</strong> โดยเน้นกลุ่มลูกค้าภาครัฐและองค์กรที่ต้องการใช้งานเซนเซอร์ (Smart Meter เช่น การประปา การไฟฟ้า) หรือระบบติดตามยานพาหนะ (Smart Tracking) รวมถึงบริการสาธารณะที่ต้องการเชื่อมต่ออินเทอร์เน็ตในการบริหารจัดการบริการสาธารณะและเมือง (เช่น ป้าย Traffic Board ของตำรวจจราจร และกลุ่ม Smart Traffic Light สี่แยกไฟแดง)</li>\n</ol>\n<p>นอกจากนี้ยังมีประเด็นว่า NT ต้องการใช้คลื่น 700MHz ให้บริการกับกลุ่มลูกค้าทดแทนโทรศัพท์พื้นฐาน (Fixed Line Replacement) จำนวน 900,000 หมายเลข ซึ่งคณะรัฐมนตรีมอบหมายให้ กระทรวงดิจิทัลเพื่อเศรษฐกิจและสังคม (ดศ.) ไปหารือกับ กสทช. ว่าเข้าข่ายบริการโทรคมนาคมขึ้นพื้นฐานหรือไม่ หากเข้าข่ายอาจจะพิจารณารูปแบบการสนับสนุนเงินลงทุนและค่าบำรุงรักษาโครงข่าย (บางส่วน) ให้แก่ผู้ให้บริการจัดให้มีบริการดังกล่าวโดยใช้จ่ายจากเงินค่าใบอนุญาตคลื่นความถี่</p>\n<p><img alt=\"No Description\" src=\"https://www.blognone.com/sites/default/files/externals/7213502f6ed89aa62eac972fbfc8b24a.jpg\" /></p>\n<p>NT ระบุว่าการให้บริการคลื่น 700MHz จะมีสถานีฐานไม่น้อยกว่า 13,500 สถานีฐานตลอดอายุโครงการ แผนการของ NT ในปี 2566 จัดสร้างสถานีฐาน (ติดตั้งอุปกรณ์บนโครงสร้างพื้นฐานของพันธมิตร) จำนวน 5,500 สถานี  และเริ่มให้บริการภายในปี 2566 เช่นกัน ส่วนปี 2567 จัดสร้างสถานีฐานเพิ่มเติม จำนวน 8,000 สถานี</p>\n<p>โครงการนี้มีกรอบวงเงินลงทุนรวมทั้งสิ้น 61,628 ล้านบาท ประกอบด้วย</p>\n<ol>\n<li><strong>ค่าใช้จ่ายในการลงทุน (CAPEX)</strong> จำนวน 30,608 ล้านบาท ได้แก่ ค่าใบอนุญาตคลื่นความถี่ 700 MHz จำนวน 20,584 ล้านบาท5 ค่าใช้จ่ายการจัดหาโครงข่ายร่วมกับพันธมิตร จำนวน 9,300 ล้านบาท และค่าอุปกรณ์โครงข่าย (Network Equipment) จำนวน 718 ล้านบาท</li>\n<li><strong>ค่าใช้จ่ายในการดำเนินงาน (OPEX)</strong> จำนวน 31,026 ล้านบาท ได้แก่ ค่าดำเนินการโครงข่าย Network Cost จำนวน 29,236 ล้านบาท ค่าบุคลากร จำนวน 1,615 ล้านบาท และค่าดำเนินการอื่น ๆ จำนวน 175 ล้านบาท</li>\n</ol>\n<p>ที่มา - <a href=\"https://www.thaigov.go.th/news/contents/details/66156\">มติคณะรัฐมนตรี</a></p>\n</div></div></div><div><div>Topics: </div><div><div><a href=\"/topics/national-telecom\">National Telecom</a></div><div><a href=\"/topics/telecom\">Telecom</a></div><div><a href=\"/topics/thailand\">Thailand</a></div><div><a href=\"/topics/cat-telecom\">CAT Telecom</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"091b24693d5e497557a2cff507dd82fa5637bebb3b6ce2e43c32380a2f69de72","category":"Thai"}
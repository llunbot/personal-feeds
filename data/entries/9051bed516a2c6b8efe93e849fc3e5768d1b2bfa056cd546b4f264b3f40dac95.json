{"title":"YouTube แบนช่อง Sky News Australia 1 สัปดาห์ เพราะเผยแพร่ข้อมูลเท็จ COVID-19","link":"https://www.blognone.com/node/124020","date":1627893538000,"content":"<div><div><div><p><a href=\"https://www.youtube.com/user/SkyNewsAustralia\">แชนแนลของสำนักข่าว Sky News Australia</a> ถูก<a href=\"https://support.google.com/youtube/answer/2802032?hl=en\">ระบบสไตรค์ของ YouTube</a> แบนไม่ให้โพสต์วิดีโอเป็นเวลา 1 สัปดาห์ เนื่องจากมีวิดีโอที่เผยแพร่ข้อมูลเท็จเกี่ยวกับไวรัส COVID-19</p>\n<p>ระบบสไตรค์ของ YouTube จะลบวิดีโอที่ทำผิดกฎของเว็บ ตักเตือน และแบนผู้ใช้เป็นระยะเวลา 1 สัปดาห์ในครั้งแรก, 2 สัปดาห์หากมีการทำผิดครั้งที่สอง และแบนถาวร หากมีการทำผิดครั้งที่ 3 ภายในระยะเวลา 90 วัน</p>\n<p>YouTube ระบุกับ The Guardian Australia ว่ามี<a href=\"https://support.google.com/youtube/answer/9891785?hl=en\">นโยบายเกี่ยวกับการเผยแพร่ข้อมูล COVID-19</a> ที่ชัดเจน และระบบสไตรค์จะทำงานกับผู้อัพโหลดทุกรายเท่าเทียมกัน</p>\n<p>นอกจากนี้ยังระบุเพิ่มเติมว่า YouTube ไม่อนุญาตให้ลงเนื้อหาที่ปฏิเสธการมีอยู่ของ COVID-19 รวมถึงการใช้ hydroxychloroquine หรือ ivermectin เพื่อรักษาหรือป้องกันไวรัสนี้ นอกเสียจากจะมีหลักฐานสนับสนุนเพียงพอ ซึ่งวิดีโอที่ถูกสไตรค์นั้นไม่มี</p>\n<p><img src=\"https://www.blognone.com/sites/default/files/externals/9aed20b8b081692548ea963148b21ff3.png\" /></p>\n<p>ฝั่ง Sky News Australia ออกมาปฏิเสธ และระบุว่าไม่มีวิดีโอไหนที่พิธีกรรายการข่าวบอกว่าไวรัส COVID-19 ไม่มีอยู่จริง และไม่เคยมีการอัพโหลด หรือลบวิดีโอดังกล่าวออกไปจากระบบ แต่การแบนอาจมาจากวิดีโอเก่าบางคลิปที่ไม่เป็นไปตามแนวทางเผยแพร่คอนเทนต์ของ YouTube</p>\n<p>ปัจจุบัน <a href=\"https://www.youtube.com/user/SkyNewsAustralia\">Skynews Australia</a> เป็นสำนักข่าวที่มียอดผู้ติดตามมากที่สุดในประเทศออสเตรเลีย ที่ 1.86 ล้านคน วิดีโอที่มียอดผู้ชมมากที่สุดถึง 8 ล้านครั้ง เป็น<a href=\"https://www.YouTube.com/watch?v=pKmUxSlOoUE\">วิดีโอที่ระบุว่าประเทศจีนปิดบังเรื่อง COVID-19</a> ที่โพสต์เมื่อ 5 เมษายนปีที่แล้วส่วนสำนักข่าวที่มีผู้ติดตามอันดับสองคือ <a href=\"https://www.youtube.com/user/NewsOnABC\">ABC News (Australia)</a> มีผู้ติดตาม 1.42 ล้านคน</p>\n<p>นอกจากนี้ Sky News Australia ยังเคยมีประเด็นที่รายการของ Alan Jones สัมภาษณ์อดีตสมาชิกสภา Craig Kelly ระบุว่าไวรัสสายพันธุ์เดลต้าไม่ได้อันตรายมากกว่าสายพันธุ์อื่น และวัคซีนไม่มีประโยชน์ในการป้องกันไวรัส <a href=\"https://thenewdaily.com.au/entertainment/people-entertainment/2021/07/20/alan-jones-craig-kelly/\">จนต้องขออภัยและแก้ไขข้อมูล</a>มาก่อน</p>\n<p>ที่มา - <a href=\"https://www.theguardian.com/media/2021/aug/01/sky-news-australia-banned-from-YouTube-for-seven-days-over-covid-misinformation\">The Guardian</a></p>\n</div></div></div><div><div>Topics: </div><div><div><a href=\"/topics/youtube\">YouTube</a></div><div><a href=\"/topics/australia\">Australia</a></div><div><a href=\"/topics/news-corporation\">News Corporation</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9051bed516a2c6b8efe93e849fc3e5768d1b2bfa056cd546b4f264b3f40dac95","category":"Thai"}
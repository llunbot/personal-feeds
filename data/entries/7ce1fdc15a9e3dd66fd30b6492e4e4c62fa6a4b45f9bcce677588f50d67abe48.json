{"title":"[ลือ] Elon Musk เคยขอเป็นซีอีโอ Apple หาก Apple ซื้อ Tesla; Tim Cook ตอบ F*** you","link":"https://www.blognone.com/node/123984","date":1627695255000,"content":"<div><div><div><p>ปีที่แล้ว Elon Musk เปิดเผยว่าเขาเคยขอนัดคุยกับ Tim Cook ซีอีโอของ Apple <a href=\"https://www.blognone.com/node/120236\">เพื่อเสนอขาย Tesla</a> ให้ เนื่องจากสถานการณ์ทางการเงินของ Tesla ย่ำแย่ถึงขีดสุด แต่ Tim Cook ไม่รับนัด</p>\n<p>ล่าสุดมีข่าวลือในประเด็นนี้ขึ้นมาอีกครั้ง จากหนังสือ Power Play: Tesla, Elon Musk, and the Bet of the Century เขียนโดยนักข่าว The Wall Street Journal ชื่อ Tim Higgins ที่ระบุว่าทั้งสองคนเคยโทรศัพท์คุยกัน และ Tim Cook เสนอว่า Apple จะเข้าซื้อกิจการ Tesla ซึ่ง Elon ก็ตอบว่า \"ขอเป็นซีอีโอนะ\" ฝั่ง Tim Cook ตอบว่า \"ได้แน่นอน\" เพราะอย่างตอน Apple ซื้อ Beats ก็ให้ Jimmy Iovine และ Dr. Dre ดำรงตำแหน่งต่อ แต่ Elon ขยายความว่า \"หมายถึงเป็นซีอีโอ Apple นะ\" ทำให้ Cook ตอบว่า \"F*** you\" แล้ววางสายทันที</p>\n<p><img src=\"https://www.blognone.com/sites/default/files/externals/6a873a94f147cc38986d1765c6461c5b.jpg\" /><em>ภาพโดย Getty Images</em></p>\n<p>อย่างไรก็ตาม หลังสื่อติดต่อไปยัง Apple เพื่อสอบถามถึงประเด็นดังกล่าว Apple ได้อ้างถึงคำพูดของ Cook ที่เคยให้สัมภาษณ์กับ The New York Times เมื่อเดือนเมษายนที่ผ่านมาว่าเขาไม่เคยคุยกับ Elon แต่เขารู้สึกชื่นชมและเคารพบริษัทที่ Elon ได้สร้างขึ้นมา</p>\n<p>ฝั่ง Elon ได้กล่าวถึงเรื่องนี้ทางทวิตเตอร์อย่างชัดเจนว่า \"Cook และผมไม่เคยพูดคุยหรือเขียนถึงกันแม้แต่ครั้งเดียว\" พร้อมย้ำว่าเขาเคยติดต่อไปหา Apple จริงๆ เพื่อจะเสนอขายบริษัทให้ แต่ Cook ปฏิเสธการพูดคุย และตอนนั้น Tesla มีมูลค่าเพียง 6% ของมูลค่าวันนี้</p>\n<blockquote><p>Cook &amp; I have never spoken or written to each other ever. There was a point where I requested to meet with Cook to talk about Apple buying Tesla. There were no conditions of acquisition proposed whatsoever. He refused to meet. Tesla was worth about 6% of today’s value.</p>\n<p>— Elon Musk (@elonmusk) <a href=\"https://twitter.com/elonmusk/status/1421150913075503112?ref_src=twsrc%5Etfw\">July 30, 2021</a></p></blockquote>\n<p>นอกจากนี้ Elon ยังระบุว่าหนังสือเล่มนี้เต็มไปด้วยข้อมูลเท็จและน่าเบื่อ ทำให้ Higgins ผู้เขียนก็ออกมาโต้ว่าเขาได้ติดต่อไปหาทั้ง Elon และ Apple เพื่อขอความเห็นเกี่ยวกับเนื้อหาที่จะตีพิมพ์ แต่ทั้งสองฝ่ายไม่ได้ให้ความร่วมมือ โดย Elon เคยตอบกลับไปว่า \"เนื้อหาเกือบทั้งหมดของหนังสือเล่มนี้คือเรื่องไร้สาระ\" ในขณะที่ Higgins ระบุว่าเนื้อหาต่างๆ มาจากคนใน Tesla เอง</p>\n<blockquote><p>Musk was given plenty of opportunities to comment on this. He didn’t. This anecdote comes from Musk’s own account of the conversation, according to people who heard the retelling at the time. <a href=\"https://t.co/GRKZRBsaeR\">https://t.co/GRKZRBsaeR</a></p>\n<p>— Tim Higgins (@timkhiggins) <a href=\"https://twitter.com/timkhiggins/status/1421156081041088512?ref_src=twsrc%5Etfw\">July 30, 2021</a></p></blockquote>\n<p>ที่มา - <a href=\"https://www.theverge.com/2021/7/30/22602017/elon-musk-tim-cook-apple-ceo-demand-tesla-acquisition\">The Verge</a>, <a href=\"https://9to5mac.com/2021/07/30/elon-musk-wanted-to-be-apple-ceo-but-tim-cook-dropped-an-f-bomb-on-that-idea/\">9to5Mac</a></p>\n</div></div></div><div><div>Topics: </div><div><div><a href=\"/topics/elon-musk\">Elon Musk</a></div><div><a href=\"/topics/tesla-motors\">Tesla Motors</a></div><div><a href=\"/topics/tim-cook\">Tim Cook</a></div><div><a href=\"/topics/apple\">Apple</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7ce1fdc15a9e3dd66fd30b6492e4e4c62fa6a4b45f9bcce677588f50d67abe48","category":"Thai"}
{"title":"eBPF ประกาศรองรับวินโดวส์, ขยายความสามารถไปยัง GPU และ DPU ด้วย","link":"https://www.blognone.com/node/142550","date":1728917185000,"content":"<div><div><div><p>eBPF เป็นซอฟต์แวร์ที่ฝังไว้ในเคอร์เนลลินุกซ์เพื่อเก็บค่าต่างๆ เพื่อให้โลกข้างนอกเคอร์เนลมองเห็น (observability) มันจึงถูกนิยมใช้ในซอฟต์แวร์ด้านมอนิเตอร์จำนวนมาก (ทั้งมอนิเตอร์ทราฟฟิก โหลดบาลานซ์ ความปลอดภัย ฯลฯ) ข้อดีของ eBPF คือไม่ต้องแก้ไขอะไรเคอร์เนลเลย และตัวโค้ดถูกรันใน sandbox ที่มีความปลอดภัย (<a href=\"https://ebpf.io/what-is-ebpf/\">เอกสารอธิบาย eBPF</a>)</p>\n<p>eBPF ถูกพัฒนาขึ้นในปี 2014 (ต่อจาก Berkeley Packet Filter หรือ BPF ต้นฉบับของยูนิกซ์) แล้วพัฒนาต่อเรื่อยมา ซอฟต์แวร์ยอดนิยมตัวหนึ่งที่ต่อยอดจาก eBPF คือ <a href=\"https://www.blognone.com/node/137350\">Cilium ของบริษัท Isovalent ที่เพิ่งถูก Cisco ซื้อไปเมื่อปี 2023</a> ส่วนกระบวนการพัฒนา eBPF เป็นโอเพนซอร์สภายใต้ <a href=\"https://www.blognone.com/node/124204\">eBPF Foundation ที่ก่อตั้งในปี 2021</a></p>\n<p>ในงานสัมมนาประจำปี eBPF Summit 2024 ทีมพัฒนา eBPF ประกาศแนวทางสำคัญคือทำให้ eBPF รองรับวินโดวส์ด้วย เพื่อให้ eBPF กลายเป็นมาตรฐานสำหรับงานลักษณะนี้บนทั้งสองแพลตฟอร์ม</p>\n<p>เรื่องนี้อาจไม่ใช่ของใหม่ 100% เพราะ<a href=\"https://www.blognone.com/node/122610\">ไมโครซอฟท์เคยประกาศรองรับ eBPF for Windows ในปี 2021</a> (<a href=\"https://github.com/microsoft/ebpf-for-windows\">โค้ดอยู่บน GitHub</a>) ซึ่งโครงการ eBPF จะนำโค้ดส่วนนี้ไปต่อยอด และจะทยอยพอร์ตเครื่องมือต่างๆ ของโลก eBPF มายังวินโดวส์ด้วย</p>\n<p>นอกจากการรองรับวินโดวส์แล้ว โครงการ eBPF ยังประกาศแผนจะรองรับการรัน eBPF ใน GPU และ DPU ซึ่งเป็นหน่วยประมวลผลที่กำลังมาแรงในช่วงหลัง โดยใช้แนวทางเดียวกับการรันใน CPU ในปัจจุบัน</p>\n<p>ที่มา - <a href=\"https://ebpf.io/blog/ebpf-summit-wrapup/\">eBPF</a>, <a href=\"https://thenewstack.io/ebpf-is-coming-for-windows/\">The New Stack</a></p>\n<p><img alt=\"No Description\" src=\"https://www.blognone.com/sites/default/files/externals/7258c1984b584582c076a043f3cb36da.png\" /></p>\n</div></div></div><div><div>Topics: </div><div><div><a href=\"/topics/ebpf\">eBPF</a></div><div><a href=\"/topics/open-source\">Open Source</a></div><div><a href=\"/topics/windows\">Windows</a></div><div><a href=\"/topics/dpu\">DPU</a></div><div><a href=\"/topics/gpu\">GPU</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"31a2d031a84443d53f33d68cd1d944dfe3fd2874a2ad7ff2c179b76360b1d6f2","category":"Thai"}
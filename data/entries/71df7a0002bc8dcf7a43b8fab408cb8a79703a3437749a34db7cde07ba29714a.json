{"title":"ชาวสิงคโปร์ล็อกเงินต้องไปถอนหน้าสาขาเกิน 140,000 ล้านบาท แต่คนถูกหลอกส่วนใหญ่โอนเงินไปให้โจรเอง","link":"https://www.blognone.com/node/138463","date":1709186282000,"content":"<div><div><div><p>Alvin Tan รัฐมนตรีกระทรวงพาณิชย์และอุตสาหกรรมสิงคโปร์ให้ข่าวว่าตัวเลขประชาชนที่ใช้ฟีเจอร์ล็อกเงินไม่ให้ถอนผ่านบริการออนไลน์ตอนนี้มีเกิน 61,000 บัญชี รวมมูลค่าเงินถึง 5.4 พันล้านดอลลาร์สิงคโปร์ หรือกว่า 140,000 ล้านบาท หลังจาก<a href=\"https://www.blognone.com/node/137036\">ธนาคารหลักๆ ในสิงคโปร์เปิดบริการนี้เมื่อปลายปีที่ผ่านมา</a></p>\n<p>ฟีเจอร์ล็อกเงินเพื่อไม่ให้ถอนออนไลน์ได้ เป็นมาตรการที่ช่วยให้ผู้ใช้ต่อสู้กับแอปดูดเงินได้ดีขึ้น เพราะหากพลาดพลั้งขึ้นมา ความเสียหายก็จะจำกัดแค่วงเงินที่ถอนออนไลน์ได้เท่านั้น ไม่ได้ถูกขโมยไปทั้งหมดเหมือนก่อนหน้านี้ Tan ระบุว่าแบงค์ชาติสิงคโปร์จะสนับสนุนให้ประชาชนใช้ฟีเจอร์นี้มากขึ้นเรื่อยๆ โดยตอนนี้ยังไม่มีเคสคดีหลอกลวงเงินใดที่ทะลุผ่านการป้องกันด้วยการล็อกเงินนี้ได้</p>\n<p>อย่างไรก็ดี เขายอมรับว่าการหลอกลวงส่วนมากยังคงเป็นการหลอกลวงที่คนร้ายบอกให้เหยื่อโอนเงินไปให้เอง เช่น การหลอกลงทุน, การหลอกว่ารับสมัครงาน, หรือการหลอกว่าเป็นคู่รัก <a href=\"https://www.straitstimes.com/singapore/courts-crime/scam-victims-in-s-pore-lost-6518m-in-2023-with-record-high-of-over-46000-cases-reported\">รายงานล่าสุดของตำรวจสิงคโปร์ระบุว่าการหลอกลวงด้วยแอปดูดเงิน</a>นั้นยังมีจำนวนคดีเป็นอันดับ 6 และมียอดค่าเสียหายอันดับ 5</p>\n<p>ที่มา - <a href=\"https://www.channelnewsasia.com/singapore/more-s54-billion-set-aside-61000-money-lock-bank-accounts-mas-4158896\">Channel News Asia</a></p>\n<p><img src=\"https://cdn.pixabay.com/photo/2012/06/23/02/06/merlion-50551_1280.jpg\" /></p>\n<p>ภาพโดย <a href=\"https://pixabay.com/photos/merlion-singapore-city-night-50551/\">Holgi</a></p>\n</div></div></div><div><div>Topics: </div><div><div><a href=\"/topics/singapore\">Singapore</a></div><div><a href=\"/topics/scam\">Scam</a></div><div><a href=\"/topics/malware\">Malware</a></div><div><a href=\"/topics/banking\">Banking</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"71df7a0002bc8dcf7a43b8fab408cb8a79703a3437749a34db7cde07ba29714a","category":"Thai"}
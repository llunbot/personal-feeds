{"title":"Apple เปลี่ยนซีเอฟโอจาก Luca Maestri เป็น Kevan Parekh มีผล 1 มกราคม เป็นต้นไป","link":"https://www.blognone.com/node/141647","date":1724725755000,"content":"<div><div><div><p>แอปเปิลประกาศว่า Luca Maestri ซีเอฟโอหรือประธานเจ้าหน้าที่ฝ่ายการเงิน จะออกจากตำแหน่งซีเอฟโอ มีผลตั้งแต่วันที่ 1 มกราคม 2025 เป็นต้นไป โดยเขาจะยังรับผิดชอบส่วน Corporate Services ของแอปเปิลที่ดูแลไอที, ความปลอดภัยไอที และส่วนพัฒนาอสังหาริมทรัพย์ ซึ่งรับผิดชอบอยู่ก่อนหน้าแล้ว ตำแหน่งยังขึ้นตรงกับซีอีโอ Tim Cook เหมือนเดิม</p>\n<p>Kevan Parekh รองประธานฝ่ายวางแผนและวิเคราะห์การเงินของแอปเปิล จะขึ้นมาเป็นซีเอฟโอคนใหม่</p>\n<p>Maestri เป็นซีเอฟโอของแอปเปิลมาตั้งแต่ปี 2014 ตลอดช่วงเวลาที่เขาอยู่ในตำแหน่ง ราคาหุ้นของแอปเปิลปรับเพิ่มขึ้นมากกว่า 800% โดยรายได้และกำไรของบริษัทเพิ่มมาเกือบเท่าตัว</p>\n<p>ส่วนประวัติของ Parekh ซีเอฟโอคนใหม่ของแอปเปิล เขาจบการศึกษาด้านวิศวกรรมไฟฟ้าจาก University of Michigan, MBA จาก University of Chicago เคยเป็นผู้บริหารอยู่ที่ Thomson Reuters และ General Motors ร่วมงานกับแอปเปิลในปี 2013 ในหลายตำแหน่งทั้ง นักลงทุนสัมพันธ์, วิจัยตลาด, ดูแลค่าใช้จ่ายการเงิน, ดูแลการขายทั่วโลก, การเงินการตลาด, ฝ่ายสนับสนุนการเงินทั้งผลิตภัณฑ์ การขายออนไลน์ และวิศวกรรม</p>\n<p>ประเด็นที่น่าสนใจคือแอปเปิลเป็นบริษัทเทคโนโลยีรายใหญ่บริษัทล่าสุด ที่เปลี่ยนแปลงตำแหน่งผู้บริหารฝ่ายการเงิน ก่อนหน้านี้ Alphabet บริษัทแม่ของกูเกิลก็<a href=\"https://www.blognone.com/node/140245\">เพิ่งได้ซีเอฟโอคนใหม่</a> โดยให้ซีเอฟโอคนเดิม Ruth Porat ไปรับผิดชอบส่วนการลงทุนของบริษัท และปีที่แล้ว Meta ก็แต่งตั้ง Susan Li เป็นซีเอฟโอคนใหม่</p>\n<p>ที่มา: <a href=\"https://www.cnbc.com/2024/08/26/apple-to-replace-cfo-luca-maestri-on-jan-1.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/a9d08688201c5cbcc14832d3fd97dbfd.png\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/management\">Management</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d9bd0f46f719baa2d59d504e63f4332c2f885513cba255b87247740bd8f880e1","category":"Thai"}
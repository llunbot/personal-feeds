{"title":"X/Twitter เปลี่ยนอีโมจิจากรูปปืนฉีดน้ำ มาใช้ปืนสั้น มีผลเฉพาะบนเว็บ","link":"https://www.blognone.com/node/141061","date":1721816622000,"content":"<div><div><div><p>มีคนพบว่า X หรือ Twitter เดิม ได้เปลี่ยนอีโมจิรูปปืน จากก่อนหน้านี้เป็นปืนฉีดน้ำ กลับมาเป็นรูปปืนสั้น โดยถูกเปลี่ยนมาตั้งแต่ 18 กรกฎาคม 2024 ซึ่งเป็นวันอีโมจิโลก</p>\n<p>การเปลี่ยนแปลงนี้มีผลกับชุดอีโมจิ Twemoji ซึ่งแสดงผลกับ X เวอร์ชันบนเว็บเท่านั้น ฉะนั้นการเปลี่ยนแปลงนี้จะไม่เห็นบน Android หรือ iOS ที่ใช้อีโมจิตามระบบปฏิบัติการ</p>\n<p>การเปลี่ยนรายละเอียดของอีโมจิเป็นเรื่องที่เกิดขึ้นได้ แต่กรณีการเปลี่ยนอีโมจิรูปปืนนี้ดูจะไม่ธรรมดาสักหน่อย ต้องย้อนไปว่าอีโมจิรูปปืนนั้นมีให้ใช้งานมานานแล้ว แต่มีแนวคิดลดการส่งเสริมความรุนแรง เริ่มจากแอปเปิลที่เปลี่ยนมาใช้รูปปืนฉีดน้ำ<a href=\"https://www.blognone.com/node/84134\">ตั้งแต่ปี 2016</a> จากนั้นปี 2018 X ซึ่งตอนนั้นยังชื่อ Twitter ก็ร่วมแนวคิดนี้ด้วยโดย<a href=\"https://www.blognone.com/node/101459\">เปลี่ยนมาเป็นรูปปืนฉีดน้ำใน Twemoji 2.6</a> ซึ่งกรณีของ Twitter ส่งผลให้<a href=\"https://www.blognone.com/node/101777\">กูเกิล</a>และ<a href=\"https://www.blognone.com/node/101808\">ไมโครซอฟท์</a>ประกาศเปลี่ยนตามในอีกไม่กี่วันจากนั้น</p>\n<p>ผลจากการเปลี่ยนอีโมจิรูปปืนของ Twitter ยังทำให้ Unicode เพิ่มนิยามอีโมจินี้จากเดิมมีเฉพาะคำว่า Pistol (ปืนสั้น) โดยเพิ่ม Water Pistol (ปืนฉีดน้ำ) ด้วย</p>\n<p>X ยังไม่ได้อธิบายสาเหตุของการเปลี่ยนแปลงนี้</p>\n<p>ที่มา: <a href=\"https://blog.emojipedia.org/x-redesigns-water-pistol-emoji-back-to-a-firearm/\">Emojipedia</a></p>\n<p><img alt=\"No Description\" src=\"https://www.blognone.com/sites/default/files/externals/ac658072c73730107686faa2cd0c1a13.jpg\" /></p>\n</div></div></div><div><div>Topics: </div><div><div><a href=\"/topics/x-company\">X.com</a></div><div><a href=\"/topics/emoji\">Emoji</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"15d42c2e89354ffce22627c18eff0b43b453a48dda81c75f136a9806e6ddaac7","category":"Thai"}
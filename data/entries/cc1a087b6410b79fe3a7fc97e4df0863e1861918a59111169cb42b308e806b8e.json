{"title":"สนุกกับอุปนัย: ตัดแบ่งปริภูมิได้กี่ชิ้น?","link":"https://neizod.dev/2024/03/09/fun-with-induction-dividing-space.html","date":1709987164000,"content":"<p>แบบฝึกหัดสุดคลาสสิกใน<a href=\"//en.wikipedia.org/wiki/Discrete_mathematics\">วิยุตคณิต</a> สนใจปริภูมิ $\\mathbb{R}^2$ ถามว่าเส้นตรง $n$ เส้นสามารถตัดแบ่งปริภูมินี้ออกเป็น<em>ชิ้นส่วน</em>ได้เป็นจำนวนมากที่สุดกี่ชิ้น?</p>\n\n<blockquote>\n  <p><img src=\"/images/math/nos-regions/insert-line.png\" /></p>\n\n  <p>(ซ้าย) เส้นตรงสามเส้นตัดระนาบเป็น 7 ชิ้น (ขวา) ระหว่างที่กำลังลากเส้นตรงเพิ่มเข้าไป</p>\n</blockquote>\n\n<p>เพื่อความกระจ่าง ชิ้นส่วนหนึ่งชิ้นในที่นี้หมายถึง<a href=\"//en.wikipedia.org/wiki/Polygon\">รูปหลายเหลี่ยม (polygon)</a> ที่มีอาณาบริเวณภายในเชื่อมต่อกันไม่ถูกแบ่งแยกด้วยเส้นตรงใดๆ ซึ่งให้ผลลัพธ์เป็น<a href=\"//en.wikipedia.org/wiki/Convex_polygon\">รูปหลายเหลี่ยมแบบคอนเวกซ์ (convex polygon)</a> เสมอ แต่ว่ามันอาจมีขอบเขตที่ไม่จำกัด (unbounded) ก็ได้ นอกจากนี้จะขอใช้สัญลักษณ์ $\\overline{\\binom{n}2}$ สำหรับคำตอบจำนวนชิ้นส่วนที่มากที่สุดที่สามารถเกิดได้จากเส้นตรง $n$ เส้นในสองมิติ<sup><a href=\"#fn:1\">1</a></sup></p>\n\n<p>โดยการตัดให้ได้ชิ้นส่วนมากที่สุดก็คือต้องไม่มีสามเส้นตรงใดๆ ตัดกันที่จุดเดียวกัน (นั่นคือชิ้นส่วนตรงกลางจะไม่หดหายกลายเป็นจุด) ดังนั้นเราสามารถอาศัย<a href=\"//en.wikipedia.org/wiki/Mathematical_induction\">การอุปนัย</a>มาพิสูจน์ได้ง่ายๆ ว่าจำนวนชิ้นส่วนจะมีมากที่สุดเท่ากับ</p>\n\n\\[\\overline{\\binom{n}2} = T(n) + 1\\]\n\n<p>โดยที่ $T(n)$ คือ<a href=\"//en.wikipedia.org/wiki/Triangular_number\">จำนวนสามเหลี่ยม</a> ซึ่งคำนวณได้จาก $T(n) = 1 + 2 + 3 + \\dots + n$</p>\n\n<p>พูดอย่างรัดกุมได้ว่า ให้ $P(n)$ แทนข้อความ “เส้นตรง $n$ เส้นตัดแบ่งปริภูมิได้ $T(n)+1$ ชิ้น” เราจะเริมที่ $P(0)$ ซึ่งเห็นได้ทันทีว่าจริง เพราะในเมื่อไม่มีเส้นมาตัดก็จะได้ปริภูมิทั้งก้อนนับเป็นหนึ่งชิ้น หลังจากนั้นเราจะอุปนัยลงไปโดยสมมติให้ $P(k)$ จริง ซึ่งก็คือเราเริ่มจากการมีชิ้นส่วนอยู่แล้ว $T(k)+1$ ชิ้น ดังนั้นเราต้องการลากเส้นตรง $\\ell$ ซึ่งเป็นเส้นตรงเส้นใหม่ให้ไปตัดเส้นตรงอื่นๆ ที่มีอยู่เดิมทั้งหมด สังเกตว่าแต่ละครั้งที่เราลาก $\\ell$ ไปชนกับเส้นตรงเดิมแต่ละเส้น เราจะแบ่งชิ้นส่วนที่มีอยู่เดิมได้หนึ่งครั้ง (ยกเว้นครั้งสุดท้ายที่ $\\ell$ วิ่งออกไปยังอนันต์ ซึ่งก็คือเราแบ่งชิ้นส่วนชิ้นสุดท้ายที่ไม่จำกัดขอบเขตได้อีกหนึ่งครั้งเช่นกัน) ดังนั้นจำนวนชิ้นส่วนทั้งหมดหลังจากเพิ่ม $\\ell$ เข้าไป (จนมีเส้นตรงรวมเป็น $k+1$ เส้น) ก็คือ</p>\n\n\\[\\overline{\\binom{k}2} + k + 1 = T(k) + 1 + k + 1 = T(k+1) + 1 = \\overline{\\binom{k+1}2}\\]\n\n<p>นั่นก็คือ $P(k+1)$ เป็นจริงด้วย และทำให้สรุปได้ว่า $P(n)$ ทั้งหมดจริง</p>\n\n<p>อนึ่ง ปัญหานี้เป็นที่รู้จักอีกชื่อว่า ลำดับตัวเลขของ<a href=\"//en.wikipedia.org/wiki/Lazy_caterer%27s_sequence\">ร้านจัดเลี้ยงแสนขี้เกียจ</a> เพราะเค้าเปรียบเทียบกับร้านจัดเลี้ยงอาหารนอกสถานที่ ที่หั่นพิซซ่าที่เฉไปเฉมาไม่ชนกันตรงกลางพอดี เพื่อที่จะแบ่งพิซซ่าหนึ่งถาดให้ได้จำนวนมากที่สุด (แทนที่จะต้องไปอบพิซซ่าเพิ่มนั่นเอง)</p>\n\n<hr />\n\n<p>คำถามที่น่าสนใจก็คือ แล้วถ้าเราเปลี่ยนไปสนใจ $\\mathbb{R}^3$ บ้างหล่ะ? นั่นคือเราจะเปลี่ยนไปใช้ระนาบ $n$ ระนาบมาแบ่งปริภูมิแทน แล้วจำนวนชิ้นส่วน (คราวนี้คือนับ $\\overline{\\binom{n}3}$ บน<a href=\"//en.wikipedia.org/wiki/Polyhedron\">ทรงหลายหน้า (polyhedron)</a> แทนแล้ว) ที่ถูกตัดแบ่งจะมีจำนวนได้มากที่สุดได้เท่าไหร่</p>\n\n<blockquote>\n  <p><img src=\"/images/math/nos-regions/cake-number.gif\" /></p>\n\n  <p>สี่ระนาบตัดปริภูมิ ก่อให้เกิดชิ้นส่วนทรงหลายหน้าจำนวน 15 ชิ้น ภาพจาก <a href=\"//commons.wikimedia.org/wiki/File:Cake_number_with_4_cutting_planes.gif\">Wikipedia</a></p>\n</blockquote>\n\n<p>แม้ปัญหาในสามมิติจะยังอยู่ในวิสัยพอให้มองภาพได้ แต่ส่วนที่มันทับซ้อนกันก็เริ่มจะซับซ้อนเกินกว่าจะจินตนาการตามทันแล้ว กอปรกับเทคนิคการลากเส้นในสองมิติก็ไม่สามารถนำมาประยุกต์ใช้ได้อีกต่อไป เพราะงั้นเราควรต้องมองหาเทคนิคใหม่ๆ เพื่อนำมาใช้แก้ปัญหานี้ (อันที่จริง ถ้าคิดไม่ออก ลองไล่กรณีง่ายๆ เพื่อดูแพทเทิร์นตัวเลขก็ไม่เลวนะ…)</p>\n\n<p>แล้วเทคนิคไหนที่เราควรใช้? สังเกตว่าเราใช้<em>ระนาบสองมิติ</em>เข้าไปตัดปริภูมิสามมิติ ดังนั้นเราอาจลองหยิบระนาบ $\\phi$ ที่เอาไปตัดระนาบอื่นๆ มาดูร่องรอยบนตัวมันก็พอ ซึ่งจะเห็นได้ทันทีว่า</p>\n\n<ul>\n  <li>รอยเส้นตรงหนึ่งเส้นที่ปรากฏบน $\\phi$ ในสองมิติ แท้จริงแล้วมันก็คือระนาบชิ้นอื่นที่มาตัดเฉียงๆ กับ $\\phi$ ในสามมิตินั่นเอง</li>\n  <li>ชิ้นส่วนหนึ่งชิ้นที่เป็นรูปหลายเหลี่ยมบน $\\phi$ ในสองมิติ มันต้องเกิดจากชิ้นส่วนที่เป็นทรงหลายหน้าในสามมิติที่ถูกตัดด้วย $\\phi$ เป็นแน่แท้ (พูดอีกอย่างก็คือ ระนาบ $\\phi$ ตัดทรงหลายหน้าจากหนึ่งชิ้นให้กลายเป็นสองชิ้นบนล่าง โดยมีหน้าใหม่ที่แบ่งครึ่งทรงหลายหน้าคือรูปหลายเหลี่ยมบน $\\phi$ นั่นเอง)</li>\n</ul>\n\n<p>นั่นก็คือ การเพิ่มระนาบใหม่หนึ่งระนาบเข้าไปยังระบบเดิมที่มี $n-1$ ระนาบอยู่ก่อน จำนวนของชิ้นส่วนทรงหลายหน้าที่เพิ่มขึ้นมาในขั้นตอนนี้จะเท่ากับ $\\overline{\\binom{n-1}2}$ ชิ้นส่วน ดังนั้นโดยการอุปนัยก็จะทำให้เราสรุปได้ว่าจำนวนชิ้นส่วนทั้งหมดก็คือ</p>\n\n\\[\\overline{\\binom{n}3} = \\overline{\\binom{n-1}3} + \\overline{\\binom{n-1}2}\\]\n\n<p>ลำดับตัวเลขนี้มีอีกชื่อหนึ่งว่า<a href=\"//en.wikipedia.org/wiki/Cake_number\">ตัวเลขเค้ก</a> ซึ่งน่าจะมาจากการตั้งชื่อล้อไปกับปัญหาสองมิติข้างต้น เพียงแต่ว่าในสามมิติที่ให้เป็นเค้กก็คงเพราะว่าการตัดเฉียงๆ บนชิ้นส่วนที่มีความกว้างยาวสูงนั้น ให้ผลลัพธ์ที่แตกต่างจากการตัดพิซซ่าที่แบนราบเหมือนเป็นสิ่งของในสองมิติหละมั้ง</p>\n\n<hr />\n\n<p>ความเจ๋งของเทคนิคข้างต้นในสามมิติก็คือ มันทำให้เราเกิดสหัชญาณเกี่ยวกับการอธิบายการเกิดชิ้นส่วนชิ้นใหม่ได้อย่างเป็นระบบระเบียบ ซึ่งก็คือเราไม่ได้สนใจความสัมพันธ์ของระนาบชิ้นใหม่กับระนาบเดิมเสียทีเดียว แต่เราสนใจความสัมพันธ์ของ<em>ภาพฉายของชิ้นส่วน</em>ที่ถูกระนาบใหม่นี้ตัดเข้าไปต่างหาก ซึ่งเราสามารถเอาไปปรับปรุงคำอธิบายกรณีการเพิ่มเส้นเข้าไปในระนาบสองมิติได้ด้วย นั่นคือมองเส้นตรงหนึ่งเส้น (มองแบบ<a href=\"//en.wikipedia.org/wiki/Number_line\">เส้นจำนวน</a>) แล้วนับว่ามี<em>ช่วง</em> (interval) ที่ถูกคั่นด้วยจุดเป็นจำนวนกี่ช่วง (แต่ละจุดแท้จริงแล้วคือเส้นตรงเส้นอื่นๆ นั่นแหละ) ด้วยคำอธิบายที่ถูกปรับปรุงนี้ เราได้</p>\n\n\\[\\overline{\\binom{n}2} = \\overline{\\binom{n-1}2} + \\overline{\\binom{n-1}1}\\]\n\n<p>แน่นอนว่าเราสามารถใช้คำอธิบายนี้อธิบายย้อนกลับลงไปที่หนึ่งมิติ (หรือแม้กระทั่งศูนย์มิติ) ได้อีกด้วย และทำให้ได้สมการในทำนองเดียวกันออกมาว่า</p>\n\n\\[\\overline{\\binom{n}d} = \\overline{\\binom{n-1}d} + \\overline{\\binom{n-1}{d-1}}\n\\tag{1}\n\\label{eq:add-prev}\\]\n\n<p>เมื่อ $d$ เป็นจำนวนมิติที่ไม่น้อยกว่าศูนย์ (เพื่อความสะดวก กำหนด $\\overline{\\binom{n}d}=0$ เมื่อ $d$ ติดลบไปเลยก็ได้)</p>\n\n<p>นอกจากนี้ สมการ $\\eqref{eq:add-prev}$ ยังมีความเรียบง่ายสวยงามชวนให้เรานึกถึงสามเหลี่ยมปัสกาลอีกด้วย น่าเสียดายว่าพอเราลองไล่เติมค่าลงในตารางดูแล้ว มันกลับไม่ใช่สามเหลี่ยมปัสกาลไปซะได้</p>\n\n<blockquote>\n\\[\\begin{array}{c|cc}\nn \\backslash d &amp; 0 &amp; 1 &amp; 2 &amp; 3 &amp; 4 \\\\\n\\hline\n0 &amp; 1 &amp; \\color{lightgray}1 &amp; \\color{lightgray}1 &amp; \\color{lightgray}1 &amp; \\color{lightgray}1 \\\\\n1 &amp; 1 &amp; 2 &amp; \\color{lightgray}2 &amp; \\color{lightgray}2 &amp; \\color{lightgray}2 \\\\\n2 &amp; 1 &amp; 3 &amp; 4 &amp; \\color{lightgray}4 &amp; \\color{lightgray}4 \\\\\n3 &amp; 1 &amp; 4 &amp; 7 &amp; 8 &amp; \\color{lightgray}8 \\\\\n4 &amp; 1 &amp; 5 &amp; 11 &amp; 15 &amp; 16 \\\\\n5 &amp; 1 &amp; 6 &amp; 16 &amp; 26 &amp; 31\n\\end{array}\\]\n\n  <p>ตารางตัวอย่างค่า $\\overline{\\binom{n}d}$</p>\n</blockquote>\n\n<p>อย่างไรก็ตาม หากเราจับคู่สองช่องแนวนอนที่ติดกัน แล้วเอาช่องขวามาลบช่องซ้าย จะเห็นทันทีว่า</p>\n\n<blockquote>\n\\[\\begin{array}{c|cc}\nn \\backslash d &amp; 0 &amp; 1 &amp; 2 &amp; 3 &amp; 4 \\\\\n\\hline\n0 &amp; 1 &amp; \\color{lightgray}0 &amp; \\color{lightgray}0 &amp; \\color{lightgray}0 &amp; \\color{lightgray}0 \\\\\n1 &amp; 1 &amp; 1 &amp; \\color{lightgray}0 &amp; \\color{lightgray}0 &amp; \\color{lightgray}0 \\\\\n2 &amp; 1 &amp; 2 &amp; 1 &amp; \\color{lightgray}0 &amp; \\color{lightgray}0 \\\\\n3 &amp; 1 &amp; 3 &amp; 3 &amp; 1 &amp; \\color{lightgray}0 \\\\\n4 &amp; 1 &amp; 4 &amp; 6 &amp; 4 &amp; 1 \\\\\n5 &amp; 1 &amp; 5 &amp; 10 &amp; 10 &amp; 5\n\\end{array}\\]\n\n  <p>ตารางตัวอย่างค่า $\\overline{\\binom{n}d} - \\overline{\\binom{n}{d-1}}$</p>\n</blockquote>\n\n<p>จึงทำให้เราคาดการณ์ได้ว่า</p>\n\n\\[\\overline{\\binom{n}d} - \\overline{\\binom{n}{d-1}} = \\binom{n}{d}\n\\tag{2}\n\\label{eq:sub-prev}\\]\n\n<p>แล้วเราจะรู้ได้อย่างไรว่าสมการ $\\eqref{eq:sub-prev}$ ถูก? ทางหนึ่งที่อาจทำได้ก็คือ<a href=\"/2018/09/30/double-induction-with-n-choose-r.html\">อุปนัยสองชั้น</a>โดยให้ชั้นนอกเป็นตัวแปรที่วิ่งบนมิติ $d$ และชั้นในเป็นตัวแปรวิ่งบนจำนวนวัตถุ $n$ ต่อไปนี้จะขอข้ามกรณีพื้นฐานง่ายๆ ในตอนต้นของการอุปนัย แล้วกระโดดมาสนใจสมมติฐานเลยว่า</p>\n\n\\[\\overline{\\binom{k}d} - \\overline{\\binom{k}{d-1}} = \\binom{k}{d}\\]\n\n<p>ในการอุปนัยสองชั้นเช่นนี้ เราได้พิสูจน์ชั้นนอกในมิติที่ต่ำกว่าเสร็จเรียบร้อยไปก่อนหน้าแล้ว นั่นก็คือเรามั่นใจในกรณีที่ว่า $\\overline{\\binom{k}{d-1}} - \\overline{\\binom{k}{d-2}} = \\binom{k}{d-1}$ และเมื่อนำความรู้นี้ไปใช้ควบคู่กับสมการ $\\eqref{eq:add-prev}$ ก็จะได้</p>\n\n\\[\\begin{align}\n\\left( \\overline{\\binom{k}d} + \\overline{\\binom{k}{d-1}} \\right) -\n\\left( \\overline{\\binom{k}{d-1}} + \\overline{\\binom{k}{d-2}} \\right)\n&amp;= \\binom{k}{d} + \\binom{k}{d-1} \\\\\n\\overline{\\binom{k+1}d} - \\overline{\\binom{k+1}{d-1}}\n&amp;= \\binom{k+1}{d}\n\\end{align}\\]\n\n<p>นั่นคือเรายืนยันข้อคาดการณ์ $\\eqref{eq:sub-prev}$ และจะทำให้ได้ผลลัพธ์ต่อเนื่องตามมาว่า</p>\n\n\\[\\begin{align}\n\\overline{\\binom{n}0} &amp;= \\binom{n}0 \\\\\n\\overline{\\binom{n}1} &amp;= \\binom{n}1 + \\binom{n}0 \\\\\n\\overline{\\binom{n}2} &amp;= \\binom{n}2 + \\binom{n}1 + \\binom{n}0 \\\\\n\\overline{\\binom{n}3} &amp;= \\binom{n}3 + \\binom{n}2 + \\binom{n}1 + \\binom{n}0\n\\end{align}\\]\n\n<p>หรือก็คือ</p>\n\n\\[\\overline{\\binom{n}d} = \\binom{n}d + \\dots + \\binom{n}2 + \\binom{n}1 + \\binom{n}0\n\\tag{3}\n\\label{eq:bernoulli}\\]\n\n<p>ซึ่งจริงๆ แล้วสมการ $\\eqref{eq:bernoulli}$​ นี่มันก็คือนิยาม<a href=\"//en.wikipedia.org/wiki/Bernoulli%27s_triangle\">สามเหลี่ยมแบร์นุลลี</a>เลยนั่นแหละ โดยเราสามารถตีความแต่ละพจน์ได้เช่นนี้ (จะขอยกตัวอย่างที่ $d=3$ นั่นคือ นำวัตถุที่เป็นแผ่นระนาบ $\\lbrace \\phi_1,\\phi_2,\\dots,\\phi_n \\rbrace$ ไปตัดปริภูมิ $\\mathbb{R}^3$)</p>\n\n<ul>\n  <li>$\\binom{n}0$ ไม่เลือกระนาบแผ่นไหนเลย จึงได้เป็นปริภูมิทั้งอัน</li>\n  <li>$\\binom{n}1$ เลือกระนาบทีละแผ่น นั่นคือจะได้แต่ละระนาบ $\\phi$</li>\n  <li>$\\binom{n}2$ เลือกระนาบทีละสองแผ่น นั่นคือจะได้เส้นตรง $\\phi_i\\cap\\phi_j$</li>\n  <li>$\\binom{n}3$ เลือกระนาบทีละสามแผ่น นั่นคือจะได้จุด $\\phi_i\\cap\\phi_j\\cap\\phi_k$</li>\n</ul>\n\n<p>เพราะงั้นคำอธิบายก็คือ จำนวนชิ้นส่วนที่ตัดได้ทั้งหมด จะเท่ากับผลรวมของวิธีการเลือกวัตถุแผ่นระนาบ ตั้งแต่เลือกครั้งละศูนย์ระนาบไปจนถึง $d$ ระนาบนั่นเอง (เลือกมากกว่าขนาดมิติไม่ได้ ไม่งั้นจะได้เซตว่าง)</p>\n\n<p>ทำไมถึงอธิบายแบบนี้ได้? เราอาจใช้การอุปนัยมาตอบได้อีกเช่นกัน เพียงแต่คราวนี้เราจะตรึงจำนวนระนาบ $n$ แผ่นเป็นค่าคงตัวใน $\\mathbb{R}^3$ แล้วอุปนัยบนตัวแปรมิติ $d$ แทน โดยในแต่ละขั้นที่เราอุปนัย เราจะพิจารณาระนาบว่าถูกฉายลงมาเป็นวัตถุแบบ $d-1$ มิติ</p>\n\n<p>เราเริ่มที่ $d=0$ ซึ่งก็คือพิจารณาปริภูมิ $\\mathbb{R}^0$ หรือก็คือปริภูมิที่เป็นจุด พูดอีกอย่างก็คือเราจะเลือกจุดใดจุดหนึ่งในปริภูมิ $\\mathbb{R}^3$ ที่ไม่ได้อยู่บนระนาบ $\\phi$ ใดๆ มาก็ได้ ดังนั้นเราได้ว่าภาพฉายของทุก $\\phi$ จะไม่ปรากฏเลย ดังนั้นจุดที่เราเลือกมานี้จะต้องไปอยู่ในชิ้นส่วนใดชิ้นส่วนหนึ่ง ดังนั้นจึงนับได้ว่ามีชิ้นส่วนที่เราเคยเห็นแล้ว $\\binom{n}0$ ชิ้น</p>\n\n<p>ต่อมาที่ $d=1$ เราจะ<em>ยืด</em>ปริภูมิ $\\mathbb{R}^0$ ในตอนที่แล้วไปเป็นปริภูมิ $\\mathbb{R}^1$ ซึ่งมันจะวิ่งชนกับ $\\phi$ ต่างๆ ที่มีภาพฉายเป็นจุดเป็นจำนวน $\\binom{n}1$ ครั้ง ดังนั้นแต่ละครั้งที่วิ่งชนจุด เราก็จะให้จุดนั้นรับผิดชอบชิ้นส่วนที่มองเห็นใหม่ไปเลยนั่นเอง ดังนั้นรวมแล้วถึงตอนนี้เราจะเห็นชิ้นส่วนทั้งหมด $\\binom{n}0+\\binom{n}1=\\overline{\\binom{n}1}$ ชิ้น</p>\n\n<p>ถัดมา $d=2$ ยืด $\\mathbb{R}^1$ เป็น $\\mathbb{R}^2$ นั่นหมายความว่าเราต้องยืดแต่ละภาพฉายของ $\\phi$ ที่เคยเป็นจุดให้กลายเป็นเส้นด้วย (เราอาจทดลองคิดนอกรอบว่า ช่วงแรกที่เรายืดปริภูมินั้น ทุก $\\phi$ ยังไม่วิ่งไปตัดกันก็ได้ ซึ่งจะเห็นว่าเรายังนับชิ้นส่วนได้จำนวนเท่าเดิม) แต่เนื่องจากไม่มี $\\phi$ ใดเลยที่ขนานกัน เราจะได้ว่าแต่ละคู่ของเส้น $\\phi_i,\\phi_j$ จะตัดกันที่จุด $\\phi_i\\cap\\phi_j$ ซึ่งมีจำนวนทั้งหมด $\\binom{n}2$ จุด และนอกจากจุดตรงนั้นเราก็จะเห็นชิ้นส่วนชิ้นใหม่ที่ไม่เคยโดนนับอีกด้วย เพราะงั้นเราจะให้แต่ละจุดเหล่ารับผิดชอบชิ้นส่วนหนึ่งชิ้นที่โผล่ขึ้นมาเมื่อพิจารณา $\\mathbb{R}^2$ นี้เอง และทำให้ได้ว่ารวมมีชิ้นส่วนทั้งหมด $\\overline{\\binom{n}2}$ ชิ้น</p>\n\n<p>ท้ายสุด $d=3$ เราจะทำเช่นเดิมคือยืด $\\mathbb{R}^2$ ไปเป็น $\\mathbb{R}^3$ ที่จะทำให้ได้ว่าเราต้องยืดภาพฉายแต่ละแบบของ $\\phi$ ด้วย ซึ่งได้แก่ ยืดเส้นเป็นระนาบ, ยืดจุดเป็นเส้น และสร้างจุดในชั้นนี้เพิ่มขึ้นมาจาก $\\phi_i\\cap\\phi_j\\cap\\phi_k$ ซึ่งมี $\\binom{n}3$ จุด แน่นอนว่าแต่ละจุดเหล่านี้จะรับผิดชอบชิ้นส่วนใหม่ที่ยังไม่เคยโดนนับเมื่อพิจารณาปริภูมินี้ และทำให้สรุปได้ว่าสุดท้ายจะมีชิ้นส่วนทั้งหมด $\\overline{\\binom{n}3}$ ชิ้น</p>\n\n<blockquote>\n  <p><img src=\"/images/math/nos-regions/expand-dimension.png\" /></p>\n\n  <p>ตัวอย่างการขยายปริภูมิจาก $\\mathbb{R}^1$ ไป $\\mathbb{R}^2$ และความรับผิดชอบของแต่ละจุด $\\phi_i\\cap\\phi_j$ ต่อชิ้นส่วนใหม่ที่เพิ่งมองเห็น</p>\n</blockquote>\n\n<p>อนึ่งก็คือในมิติสูงๆ ขึ้นไป (ที่จินตนาการตามไม่ออกแล้ว) ไม่รู้ว่าจะยังใช้คำอธิบายในแนวทางนี้ได้อยู่หรือเปล่านะ (ก็คงได้แหละ ถ้าเชื่อในผลลัพธ์สมการสวยๆ เหล่านั้น 😂) แต่สำหรับ $\\overline{\\binom{n}4}$ นี้มันมีวิธีตีความได้อีกทางนึงไปเลย นั่นคือเรายังคงสนใจจำนวนชิ้นส่วนมากที่สุดที่สามารถตัดแบ่งได้เหมือนเดิม แต่เปลี่ยนกฏเป็นว่าเริ่มจากจุด $n$ จุดบนขอบวงกลมแทน แล้วค่อยแบ่งชิ้นส่วนด้วยการ<em>ลากเส้นตรงเชื่อมทุกคู่จุด</em>เหล่านั้น โดยมันจะให้ผลลัพธ์เป็นชุดตัวเลขลำดับหลอกลวง <a href=\"//en.wikipedia.org/wiki/Dividing_a_circle_into_areas\">1, 2, 4, 8, 16, 31</a> ที่เราคุ้นเคยกันดีนั่นเอง 😂😂</p>\n\n<div>\n  <ol>\n    <li>\n      <p>รู้ตัวว่าไม่ควรนิยามสัญลักษณ์ใหม่ๆ ขึ้นมาใช้มั่วๆ แทนที่จะยึดตามมาตรฐานที่มีอยู่แล้ว แต่ถ้าอ่านไปจนจบก็คงเข้าใจนะว่าเราห้ามใจไม่ไหวจริงๆ ถถถถ <a href=\"#fnref:1\">↩</a></p>\n    </li>\n  </ol>\n</div>","author":"","siteTitle":"neizod's speculation","siteHash":"939338c5557b1743f2c128736c6006e145dcabc81da9970f1c0dc8ae2feb0830","entryHash":"cc1a087b6410b79fe3a7fc97e4df0863e1861918a59111169cb42b308e806b8e","category":"Thai"}
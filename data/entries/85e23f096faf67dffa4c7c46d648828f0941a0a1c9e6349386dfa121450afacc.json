{"title":"Windows 10 หมดอายุปี 2025? กูเกิลชวนองค์กรมาใช้ ChromeOS Flex ต่ออายุพีซีเก่าแทน","link":"https://www.blognone.com/node/138254","date":1708224188000,"content":"<div><div><div><p>กูเกิลเริ่มโฆษณา<a href=\"https://www.blognone.com/node/127190\">ระบบปฏิบัติการ ChromeOS Flex</a> สำหรับองค์กรที่จะต้องเจอปัญหาพีซีเก่าที่เป็น Windows 10 หมดระยะซัพพอร์ตในเดือนตุลาคม 2025 และไม่สามารถอัพเกรดเป็น Windows 11 ได้ด้วยข้อจำกัดด้านฮาร์ดแวร์</p>\n<p>ChromeOS Flex หรือ<a href=\"https://www.blognone.com/node/120143\">ชื่อเดิม Neverware ก่อนกูเกิลซื้อกิจการในปี 2020</a> เป็นการนำระบบปฏิบัติการ ChromeOS มาดัดแปลงให้ใช้งานกับคอมพิวเตอร์พีซีและแมครุ่นเก่าๆ ที่หมดระยะซัพพอร์ตแล้ว จุดเด่นของมันคือฟรี ปลอดภัย เล็ก เร็ว อัพเดตง่าย ดูแลง่าย และมีอินเทอร์เฟซหลักเป็นเบราว์เซอร์ Chrome ที่คนจำนวนมากคุ้นเคย</p>\n<p>กูเกิลบอกว่า ChromeOS Flex ทดสอบแล้วว่าใช้งานได้กับคอมพิวเตอร์กว่า 600 รุ่น (<a href=\"https://support.google.com/chromeosflex/answer/11513094?hl=en\">รายชื่อ</a>) ซึ่งแอดมินองค์กรสามารถนำ ChromeOS Flex ใส่ USB drive ไปลองบูตกับคอมพิวเตอร์รุ่นที่ใช้ดูก่อน โดยยังไม่ต้องติดตั้งจริงๆ ได้ทันที</p>\n<p>โมเดลธุรกิจของกูเกิลคือเปิดให้ใช้ ChromeOS Flex ฟรี แต่ถ้าต้องการฟีเจอร์ด้านบริหารจัดการขององค์กร สามารถ<a href=\"https://chromeos.google/products/device-management/#action-quadrant-os-device-management\">ซื้อบริการได้จาก Chrome Enterprise</a> ในราคา 50 ดอลลาร์ต่อเครื่องต่อปี</p>\n<p>ที่มา - <a href=\"https://cloud.google.com/blog/products/chrome-enterprise/11-ways-you-win-with-chromeos-flex/\">Google Cloud</a></p>\n<p><img alt=\"No Description\" src=\"https://www.blognone.com/sites/default/files/externals/407488588e8d0da62ce12131568c9deb.jpeg\" /></p>\n</div></div></div><div><div>Topics: </div><div><div><a href=\"/topics/chromeos\">ChromeOS</a></div><div><a href=\"/topics/windows-10\">Windows 10</a></div><div><a href=\"/topics/google\">Google</a></div><div><a href=\"/topics/operating-system\">Operating System</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"85e23f096faf67dffa4c7c46d648828f0941a0a1c9e6349386dfa121450afacc","category":"Thai"}
{"title":"รัฐแรกในอเมริกา สภารัฐมอนแทนาผ่านกฎหมายแบนการใช้งาน TikTok ทั้งรัฐ","link":"https://www.blognone.com/node/133434","date":1681517153000,"content":"<div><div><div><p>รัฐมอนแทนา (Montana) กลายเป็นรัฐแรกของสหรัฐอเมริกา ที่ผ่านกฎหมายการแบนห้ามใช้ TikTok ในระดับทั้งรัฐ (ไม่จำกัดเฉพาะบุคลากรของภาครัฐเหมือนข่าวก่อนๆ หน้านี้) หลังสภาของรัฐโหวตผ่านกฎหมายด้วยคะแนน 54-43</p>\n<p>เนื้อหาในร่างกฎหมายฉบับนี้กำหนดให้สโตร์มือถือต้องแบน TikTok จากการดาวน์โหลดในรัฐมอนแทนา และตัวบริษัท TikTok ก็ต้องห้ามให้บริการกับคนในรัฐด้วย หากละเมิดจะโดนค่าปรับวันละ 10,000 ดอลลาร์ ส่วนผู้ที่ยังใช้งาน TikTok อยู่จะไม่มีโทษตามกฎหมายนี้</p>\n<p>ขั้นต่อไปคือร่างกฎหมายจะถูกส่งไปที่ผู้ว่าการรัฐ Greg Gianforte ลงนามเพื่อให้มีผล หาก Gianforte ลงนาม กฎหมายจะมีผลบังคับใช้ในวันที่ 1 มกราคม 2024</p>\n<p>แม้ในทางทฤษฎี Gianforte อาจเลือกไม่ลงนาม ตามหลักการคานอำนาจระหว่างฝ่ายบริหารกับฝ่ายนิติบัญญัติ แต่ก่อนหน้านี้ เขาเคยออกคำสั่งผู้ว่าการรัฐให้แบน TikTok ในอุปกรณ์ของภาครัฐมาแล้ว จึงมีแนวโน้มที่จะเห็นด้วยกับร่างกฎหมายฉบับนี้</p>\n<p>ตัวแทนของ TikTok ออกแถลงการณ์คัดค้านกฎหมายฉบับนี้ โดยบอกว่าเป็นกฎหมายที่พยายามเซ็นเซอร์การแสดงความเห็นของคนอเมริกัน และจะต่อสู้กับกฎหมายนี้ในชั้นศาลต่อไป</p>\n<p>ที่มา - <a href=\"https://leg.mt.gov/bills/2023/billhtml/SB0419.htm\">ร่างกฎหมายฉบับเต็ม</a>, <a href=\"https://edition.cnn.com/2023/04/14/tech/montana-house-tiktok-ban/\">CNN</a></p>\n<p><img alt=\"No Description\" src=\"https://www.blognone.com/sites/default/files/externals/c6acd1a3a32f1b40c24e9428f74cdfec.png\" /></p>\n</div></div></div><div><div>Topics: </div><div><div><a href=\"/topics/tiktok\">TikTok</a></div><div><a href=\"/topics/usa\">USA</a></div><div><a href=\"/topics/law\">Law</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"407f11327a1a6f629b825903b9578a2ae8e6b4a284f210a7074622c6ba658017","category":"Thai"}
{"title":"[ลือ] AMD เตรียมเปิดตัว Radeon รุ่นย่อยเพิ่มอีก 7600 XT, 7700, 7800","link":"https://www.blognone.com/node/137435","date":1704003626000,"content":"<div><div><div><p>มีข่าวหลุดมาจากแบรนด์การ์ดจอ Arktek (สำนักงานใหญ่อยู่ที่ฮ่องกง) ว่าเราอาจได้เห็น AMD เปิดตัว Radeon รุ่นย่อยเพิ่มเติมคือ Radeon RX 7600 XT, RX 7700, RX 7800 ในเร็วๆ นี้</p>\n<p>ปัจจุบัน <a href=\"https://www.blognone.com/node/135465\">AMD มีการ์ด Radeon RX ซีรีส์ 7000 ฝั่งเดสก์ท็อปจำนวน 6 รุ่นย่อย</a> โดยรุ่นล่างสุดคือ Radeon RX 7600 (ไม่มี XT) ราคาเปิดตัว 269 ดอลลาร์ แล้วข้ามมา Radeon RX 7700 XT ราคา 459 ดอลลาร์เลย ยังมีช่วงว่างของราคาให้ออกสินค้าได้อีก</p>\n<p>หากข้อมูลของ Arktek เป็นจริง เราจะได้เห็น Radeon RX 7600 XT และ RX 7700 ตัวธรรมดามาอุดช่องว่างตรงนี้ รวมถึง Radeon RX 7800 ออกมาอุดช่องว่างระหว่าง 7700 XT กับ 7800 XT ด้วยเช่นกัน</p>\n<p>ข้อมูลอีกชุดที่สัมพันธ์กันคือ Gigabyte เองก็ยื่นจดทะเบียนสินค้า Radeon RX 7600 XT โดยระบุว่าจะให้แรมมาเยอะถึง 16GB (7600 ตัวธรรมดาให้มา 8GB) ขัดแย้งกับข้อมูลก่อนหน้านี้ว่า 7600 XT จะให้แรมมา 10/12GB แถมตัวเลข 16GB นี้ยังสูงกว่า 7700 XT ที่ให้แรม 12GB ด้วยซ้ำ ก็ต้องรอดูเหมือนกันว่าข้อมูลนี้จะจริงหรือไม่</p>\n<p>คาดว่า AMD จะใช้เวทีงาน CES 2024 ช่วงหลังปีใหม่เปิดตัวการ์ดชุดใหม่นี้ ก่อนหน้านี้ AMD เคยประกาศไว้ว่าจะไม่เปิดตัวชิปจีพียูรุ่นใหม่ในซีรีส์ 7000 อีกแล้ว แต่อาจออกรุ่นย่อยที่ใช้ชิปเดิม ปรับคอร์/คล็อค/แรม เพิ่มแทน</p>\n<p><img src=\"https://www.blognone.com/sites/default/files/externals/62c77cf012113e1ff4de40ebb1c9701e.png\" /></p>\n<p>ที่มา - <a href=\"https://videocardz.com/newz/regulatory-filing-hints-radeon-rx-7600-xt-rx-7700-and-rx-7800-cards-might-be-coming\">Videocardz</a>, <a href=\"https://videocardz.com/newz/gigabyte-leak-lists-unreleased-amd-radeon-rx-7600-xt-with-16gb-of-memory\">Videocardz</a></p>\n</div></div></div><div><div>Topics: </div><div><div><a href=\"/topics/radeon\">Radeon</a></div><div><a href=\"/topics/gpu\">GPU</a></div><div><a href=\"/topics/amd\">AMD</a></div><div><a href=\"/topics/rumors\">Rumors</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5729353e405173fe0ea23cb2881c9f6c97ebc3e061f979a11a6821a454b44de9","category":"Thai"}
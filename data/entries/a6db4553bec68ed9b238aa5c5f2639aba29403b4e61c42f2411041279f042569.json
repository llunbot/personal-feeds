{"title":"Perovskite Solar Cell","link":"https://markpeak.net/perovskite-solar-cell/","date":1737271417000,"content":"<p>เทคโนโลยีด้านโซลาร์เซลล์ที่เริ่มพูดถึงกันเยอะในช่วงหลัง คือ โซลาร์เซลล์แบบที่เรียกว่า Perovskite มีจุดเด่นที่มีอัตราการดูดแสงอาทิตย์มาแปลงเป็นไฟฟ้าได้ดีกว่า (ประมาณ 25-30% ขึ้นไป) โซลาร์เซลล์ที่เป็นซิลิคอนแบบที่ใช้ในปัจจุบัน (สูงสุดทำได้ประมาณ 25%)</p>\n<p>บทความที่เขียนถึง Perovskite ได้สั้น กระชับ ครบถ้วนดี มีรูปประกอบ น่าเชื่อถือ คือ <a href=\"https://www.energy.gov/eere/solar/perovskite-solar-cells\">บทความของกระทรวงพลังงานสหรัฐ</a> (Department of Energy)</p>\n<p>คำว่า Perovskite ฟังดูอวกาศมากๆ (ชื่อยังกับอนุภาคไมนอฟสกี้ในกันดั้ม)  แต่จริงๆ แล้วชื่อ Perovskite เป็นชื่อโครงสร้างคริสตัลประเภทหนึ่ง (สูตรทางเคมีคือ ABX<sub>3</sub>) ที่แสงส่องผ่านได้ดี</p>\n<p><img src=\"https://markpeak.net/wp-content/uploads/2025/01/MAPbI3-white-1024x728.png\" alt=\"\" width=\"700\" height=\"498\" srcset=\"https://markpeak.net/wp-content/uploads/2025/01/MAPbI3-white-1024x728.png 1024w, https://markpeak.net/wp-content/uploads/2025/01/MAPbI3-white-300x213.png 300w, https://markpeak.net/wp-content/uploads/2025/01/MAPbI3-white-768x546.png 768w, https://markpeak.net/wp-content/uploads/2025/01/MAPbI3-white-700x498.png 700w, https://markpeak.net/wp-content/uploads/2025/01/MAPbI3-white.png 1350w\" /></p>\n<p>โครงสร้างชนิดนี้ถูกค้นพบตามธรรมชาติครั้งแรกในเทือกเขาอูราลของรัสเซีย จึงตั้งชื่อตามนักวิทยาศาสตร์รัสเซียชื่อ Perovski แต่การใช้งานในปัจจุบัน เราสามารถสังเคราะห์วัตถุที่มีโครงสร้างแบบ Perovskite ขึ้นมาเองได้</p>\n<p>การนำโครงสร้างแบบ Perovskite มาใช้ทำโซลาร์เซลล์ เริ่มขึ้นในปี 2009 โดยข้อดีของโซลาร์เซลล์แบบ Perovskite นอกจากดูดซับแสงมาเป็นพลังงานไฟฟ้าได้ดีกว่าแล้ว ยังสร้างได้ง่ายกว่า ใช้วัสดุได้หลายแบบ ทำได้ที่อุณหภูมิห้อง ไม่จำเป็นต้องใช้ซิลิคอนที่ผลิตยาก ใช้พลังงานเยอะ</p>\n<p>ตัวอย่างการผลิตเซลล์แบบ Perovskite แนะนำให้ดูคลิปช่อง DW ของเยอรมัน ที่ไปบุกห้องแล็บในเบอร์ลิน ทำเซลล์ Perovskite ออกมาให้ดูกันจริงๆ</p>\n<p></p>\n<p>วิธีการใช้งานเซลล์ Perovskite สามารถทำได้สองแบบ (ตามภาพ) คือแบบ Tandem คือประกบคู่กับเซลล์ซิลิคอนแบบดั้งเดิม และการใช้แต่เซลล์ Perovskite ล้วนๆ ซึ่งแบบ Tandem มีประสิทธิภาพมากกว่า เพราะใช้เซลล์ 2 แบบดูดซับแสงอาทิตย์กันคนละช่วงความถี่ (แสงที่ตามองเห็น และแสงอินฟราเรด)</p>\n<p><a href=\"https://www.energy.gov/eere/solar/perovskite-research-directions\">ข้อมูลปี 2024 ของกระทรวงพลังงานสหรัฐ</a> บอกว่าเซลล์แบบ Tandem (สามเหลียมดำส้มในกราฟ) มีอัตราดูดซับแสงได้ประมาณ 33.9% แล้ว</p>\n<p><img loading=\"lazy\" src=\"https://markpeak.net/wp-content/uploads/2025/01/BestResearch-CellEfficiencies-1024x791.png\" alt=\"\" width=\"700\" height=\"541\" srcset=\"https://markpeak.net/wp-content/uploads/2025/01/BestResearch-CellEfficiencies-1024x791.png 1024w, https://markpeak.net/wp-content/uploads/2025/01/BestResearch-CellEfficiencies-300x232.png 300w, https://markpeak.net/wp-content/uploads/2025/01/BestResearch-CellEfficiencies-768x593.png 768w, https://markpeak.net/wp-content/uploads/2025/01/BestResearch-CellEfficiencies-700x541.png 700w, https://markpeak.net/wp-content/uploads/2025/01/BestResearch-CellEfficiencies.png 1350w\" /></p>\n<p>อย่างไรก็ตาม โซลาร์เซลล์แบบ Perovskite ยังมีข้อจำกัดสำคัญในการใช้งานจริง เพราะมันเสื่อมคุณภาพ (degrade) ได้ง่ายกว่าเซลล์แบบซิลิคอนอยู่มาก โดนน้ำ โดนแดด โดนไฟฟ้าก็เสื่อมเอาง่ายๆ (เซลล์อยู่ได้หลักเดือน)</p>\n<p>ดังนั้น งานวิจัยด้าน Perovskite Solar Cell ในช่วงหลังจึงเป็นการหาวิธีให้เซลล์แบบนี้แข็งแกร่งขึ้น ยืนระยะได้ยาวนานขึ้นเป็น 20-30 ปีให้ได้ ซึ่งคงต้องใช้เวลาวิจัยกันอีกนานพอสมควร (ไม่มีใครรู้ว่าจะนานแค่ไหน แต่ให้ประเมินคร่าวๆ เองก็อย่างน้อย 5-10 ปี)</p>\n<p>ผมคิดว่าโซลาร์เซลล์แบบปัจจุบัน ถือว่าโอเคมากแล้วกับการใช้งานทั่วไป (เช่น solar roof top บนหลังคาอาคาร) ประสิทธิภาพในการดูดแสงจะเป็น 18% หรือ 22% อาจจะไม่ได้รู้สึกต่างกันมากนัก บวกกับต้นทุนค่าผลิต และกระบวนการผลิตแบบ mass scale ก็พัฒนาขึ้นมากๆ แล้ว (ลองดูคลิปโรงงานผลิตของ Jinko Solar ในจีน ซึ่งใหญ่เป็นอันดับต้นๆ ของโลก)</p>\n<p></p>\n<p>ประเด็นสำคัญในการใช้งานโซลาร์ คงไปอยู่ที่ข้อจำกัดเรื่องระยะเวลาที่ผลิตได้เฉพาะตอนกลางวัน (มีแสง) ทำให้เราต้องหาอุปกรณ์กักเก็บพลังงาน (energy storage) เพื่อนำพลังงานไฟฟ้าที่ผลิตได้ไปใช้งานในช่วงเวลาอื่น ซึ่งเป็นเรื่องของเทคโนโลยีแบตเตอรี่ที่จะเขียนถึงในตอนถัดไป</p>The post <a href=\"https://markpeak.net/perovskite-solar-cell/\">Perovskite Solar Cell</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"a6db4553bec68ed9b238aa5c5f2639aba29403b4e61c42f2411041279f042569","category":"Thai"}
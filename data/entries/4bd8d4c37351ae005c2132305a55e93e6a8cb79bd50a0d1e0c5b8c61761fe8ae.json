{"title":"Pentagon ซื้อเสารับส่ง Starlink ให้กับยูเครนเพิ่ม แม้ว่า Elon Musk กลัวสงครามโลก","link":"https://www.blognone.com/node/134131","date":1685682817000,"content":"<div><div><div><p>เมื่อวันพฤหัสบดี กระทรวงกลาโหมสหรัฐกล่าวว่า กำลังดำเนินการซื้อเสารับส่งสัญญาณอินเทอร์เน็ตดาวเทียม Starlink จาก SpaceX และบริการอื่น ๆ เพื่อให้กองทัพยูเครนสู้กับกองทัพรัสเซีย</p>\n<p>เจ้าหน้าที่ Pentagon ยืนยันกับทาง Bloomberg ว่าได้ซื้อเครื่องรับส่งเพิ่มเติมจากกองทุนของกลาโหมสหรัฐฯ และยังคงทำงานร่วมกับผู้ให้บริการหลายรายเพื่อให้ยูเครนมีการสื่อสารที่จำเป็น แต่ก็ไม่ระบุว่าการซื้อรอบใหม่นี้มีการส่งมอบเสารับส่งสัญญาณจำนวนเท่าใด</p>\n<p>Starlink เป็นเครื่องมือสำคัญที่ยูเครนใช้ต่อสู้กับรัสเซีย โดย<a href=\"https://www.youtube.com/watch?v=UjcW15EhSAk\">แนวหน้าของยูเครนจะขับโดรนหาจุดที่กองทัพรัสเซียตั้งอยู่ เมื่อระบุเป้าได้แล้วส่งข้อมูลกลับไปขอการสนับสนุน</a> ทหารยูเครนระบุว่าทางฝั่งรัสเซียเองก็มีโดรนเหมือนกัน แต่การสื่อสารนั้นล้าหลังกว่ามากเพราะต้องใช้วิทยุหรือโทรศัพท์ปกติ</p>\n<p>Musk เคยบ่นเกี่ยวกับ <a href=\"https://www.blognone.com/node/130941\">ค่าใช้จ่าย Starlink</a>ในช่วงตุลาคมปีที่แล้ว แต่ภายหลังเขาก็กลับคำและกล่าวว่า <a href=\"https://www.blognone.com/node/130947\">“จะให้การสนับสนุนฟรีแก่รัฐบาลยูเครนต่อไป”</a> ทางด้านยูเครนยังคงต้องหาเงินทุนเพื่อจ่ายค่าเสารับส่ง  Starlink เหล่านี้ซึ่งสำคัญอย่างมากต่อสงครามที่กำลังดำเนินอยู่ โดยในช่วงสิ้นปี 2022 มีรายงานระบุว่ายูเครนได้รับเสารับส่งสัญญาณ Starlink จำนวน 22,000 เครื่อง</p>\n<p>ในช่วงต้นปี 2023 Musk เริ่มกังวลกับการสนับสนุนบริการอินเทอร์เน็ตดาวเทียม Starlink เพื่อใช้สื่อสาร แต่ทางยูเครนกลับนำไปใช้ควบคุมโดรนสำหรับการสู้รบ โดยเขาบอกกับ Scott Kelly อดีตนักบินอวกาศว่า \"จะไม่ยอมให้ความขัดแย้งบานปลายจนนำไปสู่สงครามโลกครั้งที่ 3\" โดยในเดือนกุมภาพันธ์ Gwynne Shotwell ประธาน SpaceX กล่าวกับผู้สื่อข่าวว่า บริษัทได้ดำเนินการเพื่อจำกัดความสามารถของยูเครนในการใช้ Starlink สำหรับโดรน เนื่องจากทางสหรัฐอเมริกายังไม่ได้กล่าวอะไรเพิ่มเติม จึงยังไม่มีรายละเอียดที่แน่ชัดว่า SpaceX จะระบุวิธีการใช้ดาวเทียมเหล่านี้หรือไม่</p>\n<p>โดย SpaceX  ตั้งใจที่จะสร้างความอุ่นใจให้กับกองทหารทั่วโลก และได้เปิดเผยแผนก <a href=\"https://www.blognone.com/node/131769\">\"Starshield\"</a> ที่มุ่งเน้นไปที่การใช้ Starlink เพื่อการสังเกตการณ์ การสื่อสาร และการถ่ายโอนข้อมูลภารกิจที่ละเอียดอ่อน</p>\n<p>ที่มา : <a href=\"https://www.youtube.com/watch?v=UjcW15EhSAk\">แนวหน้าของยูเครนจะขับโดรนหาจุดที่กองทัพรัสเซียตั้งอยู่ เมื่อระบุเป้าได้แล้วส่งข้อมูลกลับไปขอการสนับสนุน</a>, <a href=\"https://gizmodo.com/starlink-ukraine-russia-spacex-elon-musk-dod-1850496723\">Gizmodo</a></p>\n<p><img alt=\"No Description\" src=\"https://www.blognone.com/sites/default/files/externals/2f3515594a1ca71c47e8bfb0ccd6c469.jpg\" /></p>\n</div></div></div><div><div>Topics: </div><div><div><a href=\"/topics/starlink\">Starlink</a></div><div><a href=\"/topics/spacex\">SpaceX</a></div><div><a href=\"/topics/elon-musk\">Elon Musk</a></div><div><a href=\"/topics/pentagon\">pentagon</a></div><div><a href=\"/topics/ukraine\">Ukraine</a></div><div><a href=\"/topics/satellite\">Satellite</a></div></div></div>","author":"ydk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4bd8d4c37351ae005c2132305a55e93e6a8cb79bd50a0d1e0c5b8c61761fe8ae","category":"Thai"}
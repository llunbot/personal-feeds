{"title":"JR-East เริ่มทดสอบรถไฟความเร็วสูงแบบไม่ใช้คนขับ เบื้องต้นยังวิ่งแค่ 5 กม.","link":"https://www.blognone.com/node/125915","date":1637312049000,"content":"<div><div><div><p>บริษัทรถไฟญี่ปุ่น East Japan Railway Co หรือที่เรียกย่อๆ ว่า JR-East เริ่มทดสอบรถไฟความเร็วสูงแบบไม่ต้องมีคนขับเป็นมนุษย์เลย โดยยังเป็นการทดสอบระยะสั้นๆ เพียง 5 กิโลเมตร วิ่งที่ความเร็ว 110 กิโลเมตรต่อชั่วโมง และมีคนขับนั่งอยู่บนเก้าอี้คนขับเผื่อกรณีฉุกเฉินเท่านั้น รถที่ทดสอบเป็นรุ่น E7 ที่สาย Joetsu Line</p>\n<p>ผลการทดสอบการจอดอัตโนมัติเลยเส้นที่กำหนดไป 8 เซนติเมตร แต่ยังอยู่ในระยะ 50 เซนติเมตรที่ยอมให้ผิดพลาดได้ ซึ่งโฆษกของ JR-East บอกว่าอยู่ในระดับเดียวกับคนขับที่เป็นมนุษย์ แต่บริษัทก็จะปรับปรุงเรื่องนี้ให้ดีขึ้น และยังไม่ระบุว่าจะนำระบบขับเคลื่อนอัตโนมัติมาใช้งานจริงเมื่อใด</p>\n<p>นอกจากระบบการขับอัตโนมัติแล้ว JR-East ยังทดสอบการมอนิเตอร์รางและภายในตู้โดยสารจากระยะไกล โดยส่งวิดีโอผ่านเครือข่าย 5G ไปยังศูนย์ควบคุมแบบเรียลไทม์ด้วย</p>\n<p>บริษัทรถไฟหลายแห่งในญี่ปุ่นเริ่มทดสอบระบบรถไฟอัตโนมัติ เพื่อเตรียมรับมือปัญหาขาดแคลนแรงงานในอนาคต เช่น West Japan Railway Co, Kyushu Railway Co เป็นต้น</p>\n<p><img src=\"https://www.blognone.com/sites/default/files/externals/6a667db208d49390854e7cacf163dbfc.jpg\" /></p>\n<p>ภาพรถไฟรุ่น E7 สาย Joetsu Line จากเว็บไซต์ JR-East</p>\n<p>ที่มา - <a href=\"https://japantoday.com/category/tech/jr-east-opens-test-run-of-autonomous-bullet-train-to-media\">Japan Today</a></p>\n</div></div></div><div><div>Topics: </div><div><div><a href=\"/topics/japan\">Japan</a></div><div><a href=\"/topics/high-speed-train\">High Speed Train</a></div><div><a href=\"/topics/autonomous\">Autonomous</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"99f5cd6433023b6b35b86a2b0da5767f972b2ecc3d42ad8492ce2c64c271ff9a","category":"Thai"}
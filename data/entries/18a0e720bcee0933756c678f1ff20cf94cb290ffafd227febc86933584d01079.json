{"title":"คาด iPhone 15 รุ่นไม่ Pro อดใช้ Apple Intelligence เป็นเพราะแรม 6GB ไม่พอใช้งาน","link":"https://www.blognone.com/node/140422","date":1718592721000,"content":"<div><div><div><p>ฟีเจอร์ Apple Intelligence มีข้อจำกัดของฮาร์ดแวร์ที่รันได้อยู่พอสมควร โดย<a href=\"https://www.blognone.com/node/140287\">กลุ่ม iPhone มีเฉพาะ iPhone 15 Pro / Pro Max เท่านั้น</a> เท่ากับว่า iPhone 15 / 15 Plus ที่ยังมีอายุไม่ทันครบปีดี ถือว่าตกรุ่นไปเรียบร้อยแล้ว</p>\n<p>ถึงแม้แอปเปิลไม่ได้ให้เหตุผลชัดๆ ว่าฮาร์ดแวร์รุ่นไหนใช้งาน Apple Intelligence ได้หรือไม่ได้เพราะอะไร เว็บไซต์ Wired มีบทวิเคราะห์ว่าเหตุผลหลักๆ น่าจะเป็นเรื่องแรม เพราะ iPhone 15 มีแรม 6GB ในขณะที่ iPhone 15 Pro มีแรม 8GB</p>\n<p>Wired มองว่ากรณีของ iPhone 15 ไม่น่าจะเกี่ยวกับชิป NPU เพราะเอาเข้าจริงแล้ว ชิป NPU ใน iPhone 14 ที่เก่ากว่า ยังแรงกว่า NPU ในเครื่อง MacBook M1 (ที่ใช้งาน Apple Intelligence ได้) ด้วยซ้ำ ด้วยเหตุผลนี้จึงน่าจับตาว่า iPhone 16 รุ่นไม่ Pro ของปีนี้จะให้แรมเพิ่มเป็น 8GB เพื่อให้รัน Apple Intelligence ได้ด้วยหรือไม่</p>\n<p>อย่างไรก็ตาม ภาพรวมของ Apple Intelligence ที่ทำงานในเครื่องแบบ on-device ยังจำกัดเฉพาะงานที่ไม่ซับซ้อนมาก เช่น Siri suggestions, voice recognition/transcription, ฟีเจอร์ในแอพ Photos เท่านั้น แต่ถ้าต้องการฟีเจอร์ระดับ generative AI สร้างเนื้อหา ก็ต้องประมวลผลบนคลาวด์อยู่ดี</p>\n<p>ที่มา - <a href=\"https://www.wired.com/story/apple-intelligence-wont-work-on-100s-of-millions-of-iphones-but-maybe-it-could/\">Wired</a></p>\n<p><img alt=\"No Description\" src=\"https://www.blognone.com/sites/default/files/externals/e16dd809a70024f567c5bfda85152d06.jpeg\" /></p>\n</div></div></div><div><div>Topics: </div><div><div><a href=\"/topics/iphone-15\">iPhone 15</a></div><div><a href=\"/topics/apple-intelligence\">Apple Intelligence</a></div><div><a href=\"/topics/apple\">Apple</a></div><div><a href=\"/topics/memory\">Memory</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"18a0e720bcee0933756c678f1ff20cf94cb290ffafd227febc86933584d01079","category":"Thai"}
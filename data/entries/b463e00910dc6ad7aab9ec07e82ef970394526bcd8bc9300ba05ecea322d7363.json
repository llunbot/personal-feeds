{"title":"ส่วนแบ่งตลาดชิปมือถือไตรมาส 2/2021 MediaTek ยังแชมป์ ตามมาด้วย Qualcomm และ Apple","link":"https://www.blognone.com/node/124577","date":1630656588000,"content":"<div><div><div><p>Counterpoint Research เปิดส่วนแบ่งตลาดชิปมือถือไตรมาสที่ 2 ปี 2021 แล้ว MediaTek ยังนำเป็นอันดับ 1 ด้วยส่วนแบ่งตลาด 38% หลังแซง Qualcomm แชมป์เก่าได้ในไตรมาสที่ 3 ปี 2020 คาดจากปัญหาการขาดแคลนชิป <a href=\"https://www.blognone.com/node/121572\">ที่ Qualcomm ระบุว่าน่าจะดีขึ้นในช่วงปลายปีนี้</a></p>\n<p>หลังจากแซง Qualcomm เป็นเบอร์หนึ่งได้ด้วยส่วนแบ่ง 31% ต่อ 29% MediaTek ก็มีส่วนแบ่งตลาดเพิ่มขึ้นเรื่อยๆ ปัจจุบันอยู่ที่ 38% มีชิปชูโรงคือ Dimensity 700 สำหรับชิป 5G และ Helio P35 กับ G80 ในฝั่งมือถือ 4G</p>\n<p><img src=\"https://www.blognone.com/sites/default/files/externals/795861286a192725b22d12b7851bdf04.png\" /><em>ภาพจาก Counterpoint Research</em></p>\n<p>ในขณะที่ Qualcomm มีส่วนแบ่งตลาดอยู่ที่ 32% แม้จะยังแพ้ MediaTek แต่ก็เพิ่มขึ้น 4% จากไตรมาส 2/2020 ส่วน Apple ตามมาเป็นอันดับ 3 ส่วนแบ่งไตรมาส 2/2021 อยู่ที่ 15% เพิ่มขึ้นจาก 13% ในไตรมาสเดียวกันของปีที่แล้ว เพราะยอดขายมือถือ iPhone 12 ยังทำได้ดี</p>\n<p>ด้าน Samsung ส่วนแบ่งตลาดอยู่ที่ 7% ลดลงจากไตรมาส 2/2020 ที่มีส่วนแบ่ง 13% อันดับถัดไปคือ Unisoc ที่ส่วนแบ่งตลาดค่อนข้างคงที่ที่ 5% และอันดับ 5 ฝั่ง HiSilicon ของ Huawei ดูจะลำบากสุด หลังถูกกีดกันทางการค้ากับสหรัฐหนักขึ้น ก็มีส่วนแบ่งตลาดลดลงจากไตรมาส 2/2020 ที่ 16% เหลือเพียง 3% เท่านั้นในไตรมาสล่าสุดนี้</p>\n<p>คงต้องติดต่อไปว่าปัญหาขาดแคลนชิปของ Qualcomm จะดีขึ้นในช่วงปลายปีนี้จริงหรือไม่ และ Qualcomm จะกลับมาทวงบัลลังก์ชิปมือถือคืนจาก MediaTek ได้ในไตรมาสถัดๆ ไปหรือเปล่า</p>\n<p>ที่มา - <a href=\"https://www.counterpointresearch.com/global-smartphone-ap-market-share/\">Counterpoint Research</a></p>\n</div></div></div><div><div>Topics: </div><div><div><a href=\"/topics/counterpoint-research\">Counterpoint Research</a></div><div><a href=\"/topics/market-share\">Market Share</a></div><div><a href=\"/topics/soc\">SoC</a></div><div><a href=\"/topics/processor\">Processor</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b463e00910dc6ad7aab9ec07e82ef970394526bcd8bc9300ba05ecea322d7363","category":"Thai"}
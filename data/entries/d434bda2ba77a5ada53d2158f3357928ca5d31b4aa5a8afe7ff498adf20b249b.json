{"title":"Shin Godzilla","link":"https://markpeak.net/shin-godzilla/","date":1722007036000,"content":"<p>หลังจากดู <a href=\"https://markpeak.net/godzilla-minus-one/\">Godzilla Minus One</a> แล้ว เลยสนใจและตามไปดู Shin Godzilla (หนังปี 2016) ต่อ</p>\n<p>ทั้งสองภาคมีจุดร่วมที่เหมือนกันคือเป็นการ “ตีความใหม่” (reinterpret) ของแฟรนไชส์ Godzilla ในยุคสมัยใหม่ (นับแบบญี่ปุ่นคือยุคเรวะ) โดยผู้กำกับที่เป็น “ยอดฝีมือคนนอก” มาจากจักรวาลหนังเรื่องอื่น กรณีของ Godzilla Minus One นั้นผู้กำกับ Takashi Yamazaki เคยกำกับหนังดราม่า-อนิเมมาอย่างโชกโชน ในขณะที่ Shin Godzilla ได้ Hideaki Anno ที่แบกชื่อ Evangelion ไม่มีข้อกังขาใดๆ ในแง่ผลงานเก่าก่อนอยู่แล้ว</p>\n<p>ผู้กำกับทั้งสองคนตีความ Godzilla ไปคนละทาง โดย Yamazaki เลือกตีความเป็นหนังย้อนยุคช่วงหลังสงครามโลก ก่อนหน้าทุก timeline ในจักรวาล Godzilla ที่แล้วๆ มา ส่วน Anno เลือกตีความเป็นหนังยุคปัจจุบัน ไม่ใช่อดีต ไม่ใช่อนาคต ไม่มีไซไฟอื่นนอกจากตัว Godzilla ที่ผิดแผกจากโลกปัจจุบันเท่านั้น</p>\n<p></p>\n<p>แฟนๆ Evangelion ย่อมรู้ซึ้งถึง “ความเรียล” ของ Anno ที่เล่าเรื่องที่ซีเรียสจริงจัง เมื่อเขามีโอกาสได้ทำ Godzilla เขาจึงตีความมันออกมาแบบจริงจัง จริงจังไปอีกขั้นโดยเอามันไปผูกกับ “การเมือง” แบบญี่ปุ่นซะด้วย</p>\n<p>ไม่ต้องสงสัยเลยว่า Shin Godzilla ได้รับอิทธิพลมาจากเหตุการณ์สึนามิปี 2011 (5 ปีก่อนหนังฉาย) ที่ประเทศญี่ปุ่นเจอภัยพิบัติสำคัญรุนแรง (ระดับเดียวกับ Godzilla) และรัฐบาลญี่ปุ่นที่มีกระบวนการขั้นตอนมากมาย ก็ถึงกับ “ช็อค” และทำอะไรไม่เป็น รับมือไม่ไหว เมื่อเจอกับเหตุฉุกเฉินเร่งด่วนขนาดนี้</p>\n<p>Anno ตั้งใจ “วาง” Godzilla เป็นภัยพิบัติที่บุกโจมตีเกาะญี่ปุ่นแบบไร้สาเหตุ และสะท้อนการทำงานของรัฐบาลญี่ปุ่นที่ล่าช้า ไม่กล้าตัดสินใจใดๆ (ฉากสำคัญของเรื่องคือ ทหารส่งคำถามกลับมาต่อๆ กันหลายชั้นว่าจะโจมตี Godzilla ไหม และสุดท้ายคำถามกลับมายังนายก ซึ่งตัดสินใจว่าไม่ยิง และอีกคำถามที่นางเอกซึ่งเป็นตัวแทนรัฐบาลอเมริกา เล่าว่าถ้าเป็นประเทศเรา คนตัดสินใจคือประธานาธิบดี แล้วประเทศคุณล่ะ ใครเป็นคนตัดสินใจ ซึ่งน่าจะเป็นคำถามที่ยิงเข้าไปกลางใจผู้ชมที่เป็นคนญี่ปุ่น)</p>\n<p><img src=\"https://markpeak.net/wp-content/uploads/2024/07/shin-godzilla-cabinet.jpg\" width=\"1024\" height=\"554\" srcset=\"https://markpeak.net/wp-content/uploads/2024/07/shin-godzilla-cabinet.jpg 1024w, https://markpeak.net/wp-content/uploads/2024/07/shin-godzilla-cabinet-300x162.jpg 300w, https://markpeak.net/wp-content/uploads/2024/07/shin-godzilla-cabinet-768x416.jpg 768w, https://markpeak.net/wp-content/uploads/2024/07/shin-godzilla-cabinet-700x379.jpg 700w\" /></p>\n<p>ภัยคุกคาม Godzilla นั้นมีความน่าสนใจขึ้นกว่าสึนามิปี 2011 ตรงที่รัฐบาลญี่ปุ่นมีเวลาวางแผนรับมือถึง 2 รอบว่าจะเอายังไงกับมันดี (ต่างจากสึนามิที่ซัดมาตูมเดียวเลย) โดย Godzilla บุกขึ้นบกแล้วลงทะเลกลับไปใหม่รอบหนึ่ง ก่อนกลับมาอีกครั้งและ “หยุดนิ่ง” อยู่กลางเมืองหลายวัน เพื่อให้ตัวละครในเรื่องมีเวลาคิดและรับมือ</p>\n<p>อย่างไรก็ตาม Godzilla ของภาค Shin ก็น่ากลัวกว่าเดิมตรงที่มันมีวิวัฒนาการ กลายร่างตัวเองได้เรื่อยๆ ดังนั้นสิ่งที่รัฐบาลญี่ปุ่นวางแผนมาหลายวัน คิดกันหลายชั้น ก็แทบใช้การไม่ได้ในทันทีเมื่อ Godzilla พัฒนาตัวเองไปอีกขั้น อันนี้ถือเป็นความแปลกใหม่ที่น่าสนใจมาก</p>\n<p><img src=\"https://markpeak.net/wp-content/uploads/2024/07/shin-godzilla-monster.jpg\" width=\"1024\" height=\"431\" srcset=\"https://markpeak.net/wp-content/uploads/2024/07/shin-godzilla-monster.jpg 1024w, https://markpeak.net/wp-content/uploads/2024/07/shin-godzilla-monster-300x126.jpg 300w, https://markpeak.net/wp-content/uploads/2024/07/shin-godzilla-monster-768x323.jpg 768w, https://markpeak.net/wp-content/uploads/2024/07/shin-godzilla-monster-700x295.jpg 700w\" /></p>\n<p>การต่อสู้กับ Godzilla ของภาค Shin มีความคล้ายกับภาค Minus One ที่เป็น “การต่อสู้ด้วยวิทยาศาสตร์” กรณีของภาค Minus One จับไปถ่วงน้ำให้ความดันเปลี่ยนแปลงฉับพลัน ส่วนภาค Shin นั้นเอาไปแช่แข็ง ตรงนี้สะท้อนให้เห็นแนวทางแบบเรียลลิสติกของผู้กำกับทั้งสองคน ที่ใช้พลังของประชาชนคนธรรมดา ร่วมแรงร่วมใจ บวกกับความก้าวหน้าทางวิทยาศาสตร์ในการรับมือกับภัยคุกคาม ที่แสดงออกผ่านสัญญะอย่างสัตว์ประหลาดยักษ์นาม Godzilla</p>\n<p>ข้อเสียของ Shin Godzilla คือมันเป็นหนังที่เล่าเรื่องเร็วมาก แทบไม่ปูพื้นตัวละครว่าเป็นใครมาจากไหน มีเพียงข้อความขึ้นอธิบายชื่อ ตำแหน่ง แล้วก็ให้ตัวละครเดินหน้าเลย ถ้าไม่ตั้งใจดูเต็มที่อาจตามเรื่องไม่ทัน (น่าจะเป็นธรรมเนียมหรือวิถีปฏิบัติของ Anno อยู่แล้วด้วย)</p>\n<p><img loading=\"lazy\" src=\"https://markpeak.net/wp-content/uploads/2024/07/shin-godzilla-main-cast.jpg\" width=\"1024\" height=\"554\" srcset=\"https://markpeak.net/wp-content/uploads/2024/07/shin-godzilla-main-cast.jpg 1024w, https://markpeak.net/wp-content/uploads/2024/07/shin-godzilla-main-cast-300x162.jpg 300w, https://markpeak.net/wp-content/uploads/2024/07/shin-godzilla-main-cast-768x416.jpg 768w, https://markpeak.net/wp-content/uploads/2024/07/shin-godzilla-main-cast-700x379.jpg 700w\" /></p>\n<p>Shin Godzilla เล่าเรื่องผ่านตัวเอก รองเลขาธิการคณะรัฐมนตรี นักการเมืองดาวรุ่งที่พยายามแก้ปัญหาระบบราชการอันล่าช้า (รับบทโดย Hiroki Hasegawa ซึ่งมีความคล้ายทิม พิธา อยู่หลายมุม) สอดแทรกด้วยตัวเอกหญิงลูกครึ่งญี่ปุ่น-อเมริกัน ที่บททูตพิเศษของรัฐบาลอเมริกา มันดูแปลกๆ อยู่พอสมควร แต่ความสวยและมาดของนักแสดง Satomi Ishihara ก็ทำให้หนังดูไม่เครียดจนเกินไปนัก</p>\n<p>โปรดักชันของหนังนั้นสัมผัสได้ว่าจัดเต็มมาก โดยเฉพาะฉากอพยพผู้คนหนีจาก Godzilla ตามสถานที่ต่างๆ ในญี่ปุ่น เห็นแล้วรู้เลยว่าทุ่มทุนเยอะในการถ่ายทำฉากที่มีตัวประกอบเยอะๆ ขนาดนี้ ส่วน CG ของตัว Godzilla และฉากทำลายล้างเมืองต่างๆ ก็ทำออกมาได้เนียนตาดี แต่หางมันยาวไปหน่อยมั้ย</p>\n<p>ถึงแม้หนังทำออกมาได้ดีเลย (ยิ่งสำหรับคนที่ชอบหนังการเมือง) แต่หลังดูจบตามไปอ่านเบื้องหลัง แล้วพบว่าตัวของ Anno เองลังเลที่จะรับงานนี้ในตอนแรกด้วยซ้ำ ด้วยเหตุผลว่าเขายังเหนื่อยจากการทำ EVA 3.0 และตัวเขาเองก็ไม่มั่นใจในตอนแรกว่าจะสามารถทำหนัง Godzilla ออกมาได้ดีสมกับชื่อเสียงที่ Godzilla สั่งสมเอาไว้ แต่สุดท้ายเขาก็ตัดสินใจรับงาน</p>\n<p>ให้คะแนน 8/10 เดี๋ยวตามไปหาดู Shin Ultraman และ Shin Kamen Rider ของ Anno ต่อ</p>The post <a href=\"https://markpeak.net/shin-godzilla/\">Shin Godzilla</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"d434bda2ba77a5ada53d2158f3357928ca5d31b4aa5a8afe7ff498adf20b249b","category":"Thai"}
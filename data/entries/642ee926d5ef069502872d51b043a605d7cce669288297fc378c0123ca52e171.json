{"title":"California Forever โครงการพัฒนาเมืองใหม่ใกล้ซานฟรานซิสโกโดยกลุ่ม VC เปิดตัวแล้ว","link":"https://www.blognone.com/node/135568","date":1693817014000,"content":"<div><div><div><p>จากข่าว <a href=\"https://www.blognone.com/node/135469\">กลุ่มนักลงทุน VC กว้านซื้อที่ดินแถบซานฟรานซิสโก เตรียมสร้างเมืองใหม่สำหรับคนทำงานเทค</a> วันนี้มีการเปิดเว็บไซต์ของโครงการอย่างเป็นทางการแล้ว ในชื่อโครงการว่า <a href=\"https://californiaforever.com/\">California Forever</a></p>\n<p>California Forever เป็นโครงการพัฒนาพื้นที่เมืองในเขต Solano County ทางตะวันออกเฉียงเหนือของซานฟรานซิสโก ทางบริษัท California Forever ซึ่งเป็นบริษัทแม่ของ Flannery Associates ในข่าวก่อนหน้านี้ ก่อตั้งโดย Jan Sramek นักธุรกิจที่มีโอกาสมาอาศัยอยู่ย่านนี้ และมองเห็นโอกาสสร้างเมืองใหม่ขึ้นมา จึงระดมเงินทุนจากนักลงทุน VC ชื่อดังจำนวนมากเพื่อโครงการระยะยาวครั้งนี้</p>\n<p>Flannery Associates ได้กว้านซื้อที่ดินราว 50,000 เอเคอร์ (ปัจจุบันเป็นที่ดินการเกษตรเกือบทั้งหมด) แผนการใช้ที่ดินมีทั้งส่วนที่ทำเกษตรต่อไป, ส่วนที่เป็นโซลาร์ฟาร์ม และส่วนสิ่งก่อสร้างเป็นที่อยู่อาศัยและสำนักงาน แนวคิดคือต้องการสร้างเมือง สร้างงานนับพันๆ ตำแหน่งเพื่อชาว Solano และชุมชนใกล้เคียง ต้องการสร้างบ้านพักอาศัยใหม่ๆ จำนวนมาก โดยออกแบบผังเมืองให้สามารถเดินทางด้วยเท้าสะดวก วางโครงสร้างพื้นฐานใหม่ทั้งเรื่องขนส่ง พลังงาน น้ำ และการป้องกันไฟป่าที่เป็นปัญหาของแคลิฟอร์เนียมายาวนาน</p>\n<p>รายชื่อนักลงทุนใน California Forever ได้แก่ Marc Andreessen, Patrick &amp; John Collison, Chris Dixon, John Doerr, Nat Friedman, Daniel Gross, Reid Hoffman, Michael Moritz, Laurene Powell Jobs, และบริษัท Andreessen Horowitz</p>\n<p>California Forever บอกว่าจะรับฟังความคิดเห็นจากชาวเมือง Solano ในปัจจุบัน และจะเปิดให้โหวตตัดสินอนาคตของพื้นที่ร่วมกัน ตอนนี้ยังมีเฉพาะภาพสเกตช์คร่าวๆ ของโครงการ ภาพเต็มๆ ดูได้จากที่มา</p>\n<p><img alt=\"No Description\" src=\"https://www.blognone.com/sites/default/files/externals/a5df024042b6f529a772d2b01755e66e.jpg\" /></p>\n<p><img src=\"https://californiaforever.com/_astro/image-plans-01@2x.429a8a1a_1R5hAP.webp\" alt /></p>\n<p><img src=\"https://californiaforever.com/_astro/01-image@2x.69fd3547_ovv4I.webp\" alt /></p>\n<p>ที่มา - <a href=\"https://californiaforever.com/\">California Forever</a></p>\n</div></div></div><div><div>Topics: </div><div><div><a href=\"/topics/california\">California</a></div><div><a href=\"/topics/silicon-valley\">Silicon Valley</a></div><div><a href=\"/topics/san-francisco\">San Francisco</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"642ee926d5ef069502872d51b043a605d7cce669288297fc378c0123ca52e171","category":"Thai"}
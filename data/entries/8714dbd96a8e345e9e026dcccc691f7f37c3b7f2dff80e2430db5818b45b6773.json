{"title":"Reuters เผย Intel เคยได้รับข้อเสนอให้ลงทุนใน OpenAI เมื่อ 7 ปีที่แล้ว แต่ปฏิเสธไป","link":"https://www.blognone.com/node/141302","date":1723077648000,"content":"<div><div><div><p>สำนักข่าว Reuters รายงานข้อมูลอ้างจากคนที่เกี่ยวข้องโดยตรง 4 คน บอกว่าเมื่อประมาณ 7 ปีที่แล้ว อินเทลได้รับข้อเสนอให้ลงทุนใน OpenAI ที่เวลานั้นยังมีสถานะเป็นบริษัทวิจัยปัญญาประดิษฐ์ที่ไม่แสวงหากำไร กำลังวิจัยหัวข้อเกี่ยวกับ Generative AI</p>\n<p>ผู้บริหารของอินเทลและ OpenAI ได้หารือกันหลายครั้งช่วงปี 2017-2018 ข้อเสนอการลงทุนนั้นมีหลายอย่าง เช่น OpenAI เสนอให้อินเทลถือหุ้น 15% โดยจ่ายเงินสด 1 พันล้านดอลลาร์ รวมทั้งให้ข้อเสนอถือหุ้นเพิ่มอีก 15% แลกกับอินเทลต้องขายฮาร์ดแวร์ประมวลผลให้ OpenAI ที่ราคาต้นทุน</p>\n<p>การเจรจาไม่มีความคืบหน้า แหล่งข่าวบอกว่า Bob Swan ซีอีโออินเทลในตอนนั้น มองว่า Generative AI ไม่น่าจะออกมาสู่ตลาดได้ในระยะใกล้ ทำให้การลงทุนนี้ยังไม่น่าสนใจ ส่วนมุมมองฝั่ง OpenAI ที่เลือกเจรจากับอินเทลนั้น แหล่งข่าวบอกว่าเพราะ OpenAI ต้องการลดการพึ่งพาชิปประมวลผลของ NVIDIA รวมทั้งต้องการออกแบบโครงสร้างพื้นฐานสำหรับประมวลผล AI เอง</p>\n<p>อย่างไรก็ตามข้อมูลนี้เป็นการเล่าเรื่องราวย้อนหลังไป ซึ่งหากอินเทลตัดสินใจลงทุนใน OpenAI เวลานั้น เรื่องราวที่เกิดขึ้นทั้งปัญญาประดิษฐ์จาก OpenAI และโอกาสในตลาดชิปประมวลผลทั้งอินเทลและ OpenAI ก็คงเป็นอีกแบบ ที่อาจไม่ใช่อย่างที่เห็นในตอนนี้ก็ได้</p>\n<p>ทั้งนี้ OpenAI และอินเทล ปฏิเสธที่จะให้ความเห็นต่อรายงานดังกล่าวของ Reuters</p>\n<p>ที่มา: <a href=\"https://www.reuters.com/technology/artificial-intelligence/how-chip-giant-intel-spurned-openai-fell-behind-times-2024-08-07/\">Reuters</a></p>\n<p><img src=\"https://www.blognone.com/sites/default/files/externals/1c2c7a3be355a372cd33678adee7269e.jpg\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/openai\">OpenAI</a></div><div><a href=\"/topics/investment\">Investment</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8714dbd96a8e345e9e026dcccc691f7f37c3b7f2dff80e2430db5818b45b6773","category":"Thai"}
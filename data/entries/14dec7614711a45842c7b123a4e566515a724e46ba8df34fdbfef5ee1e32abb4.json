{"title":"Adam Selipsky ซีอีโอ AWS ประกาศลงจากตำแหน่ง หลังเป็นซีอีโอมาเพียง 3 ปี","link":"https://www.blognone.com/node/139743","date":1715699595000,"content":"<div><div><div><p>เมื่อเดือนมีนาคม 2021 <a href=\"https://www.blognone.com/node/121859\">AWS ประกาศแต่งตั้ง Adam Selipsky ขึ้นมาเป็นซีอีโอ</a>แทน Andy Jassy ที่ไปรับตำแหน่งซีอีโอของ Amazon ใหญ่ ล่าสุดผ่านมาเพียง 3 ปี เขาประกาศลงจากตำแหน่งแล้ว โดย Matt Garman จะขึ้นมารับตำแหน่งต่อ</p>\n<p>ในการนี้ Andy ได้ส่งอีเมลถึงพนักงาน AWS ทุกคนโดยระบุว่าช่วงที่เขาพูดคุยกับ Adam ได้ตกลงกันแล้วว่าหาก Adam รับตำแหน่งซีอีโอ เขาน่าจะอยู่ในตำแหน่งนี้ไม่กี่ปี (ไม่ได้บอกเหตุผล) และจะช่วยปูทางให้กับผู้นำรุ่นถัดไป โดย Adam ได้สร้างผลงานให้กับ AWS มากมาย โดยเฉพาะบริการด้าน Generative AI อีกทั้งยังรักษาความเป็นผู้นำของ AWS ในตลาดคลาวด์ได้</p>\n<p>ด้าน Matt Garman ก็เป็นลูกหม้อ AWS เช่นกัน โดยเข้ามาทำงานที่ AWS ครั้งแรกในฐานะเด็กฝึกงาน MBA เมื่อปี 2005 ก่อนจะเป็นพนักงานเต็มตัวในปีถัดมาในตำแหน่ง Product Manager ซึ่งเขามีส่วนร่วมในการออกนโยบาย SLA ฉบับแรกของ AWS, สร้างฟีเจอร์ใหม่ๆ รวมถึงกำหนดราคาผลิตภัณฑ์ จากนั้นก็เป็น Product Manager คนแรกของ EC2 มีส่วนพัฒนา EC2 และสตอเรจ EBS ในช่วงเริ่มต้น จนได้เป็น General Manager ของผลิตภัณฑ์กลุ่ม Compute ทั้งหมดในปี 2016 ต่อมาได้ย้ายไปรับตำแหน่งผู้บริหารระดับสูงฝ่ายขาย, การตลาด, ซัพพอร์ท และบริการ Professional Services ของ AWS ทั่วโลก รวมแล้วเขาอยู่กับ AWS มานานถึง 18 ปี โดยเขาจะขึ้นสู่ตำแหน่งซีอีโอในวันที่ 3 มิถุนายนนี้</p>\n<p>ที่มา - <a href=\"https://www.aboutamazon.com/news/company-news/leadership-update-aws-adam-selipsky-matt-garman\">Amazon</a></p>\n<p><img alt=\"alt=&quot;Image&quot;\" src=\"https://www.blognone.com/sites/default/files/externals/c5ab3ed0c0233644721a6e53200c4951.png\" /></p>\n</div></div></div><div><div>Topics: </div><div><div><a href=\"/topics/aws\">AWS</a></div><div><a href=\"/topics/amazon\">Amazon</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"14dec7614711a45842c7b123a4e566515a724e46ba8df34fdbfef5ee1e32abb4","category":"Thai"}
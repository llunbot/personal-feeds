{"title":"AMD, Intel ผนึกกำลังตั้งกลุ่ม UALink เชื่อมข้อมูลระหว่างจีพียู-จีพียู สู้ศึก NVLink","link":"https://www.blognone.com/node/140070","date":1717166240000,"content":"<div><div><div><p>กลุ่มบริษัทไอทียักษ์ใหญ่หลายราย นำโดยผู้ผลิตซีพียูรายใหญ่ทั้ง AMD, Intel รวมถึงบริษัทอื่นๆ ได้แก่ Broadcom, Cisco, Google, HPE, Meta, Microsoft ประกาศตั้งกลุ่ม <strong>Ultra Accelerator Link (UALink)</strong> วางมาตรฐานการเชื่อมต่อระหว่างจีพียูกับจีพียูในศูนย์ข้อมูล</p>\n<p>ถ้าหากชื่อมันคุ้นๆ ก็ไม่ต้องแปลกใจ เพราะ UALink ออกมาเพื่อปลดแอก <a href=\"https://www.blognone.com/node/54785\">NVLink</a> ระบบการส่งข้อมูลระหว่างจีพียูของบริษัทแห่งหนึ่งที่ครองตลาดจีพียูศูนย์ข้อมูลอยู่แทบทั้งหมดนั่นเอง</p>\n<p>ตอนนี้ยังไม่มีสเปกของ UALink ออกมา โดยทางกลุ่มพันธมิตรระบุว่าจะจดทะเบียนตั้งกลุ่ม UALink Consortium ในช่วงไตรมาส 3/2024 และออกสเปก UALink 1.0 ในช่วงไตรมาส 3 เช่นกัน โดยสเปกเวอร์ชันนี้จะรองรับการต่อจีพียูหรือตัวเร่งการประมวลผลอื่นๆ ได้รวม 1,024 ตัว</p>\n<p><img alt=\"No Description\" src=\"https://www.blognone.com/sites/default/files/externals/0d30711c6016c6d1c1a35fd3e0aabc23.png\" /></p>\n<p>เว็บไซต์ HPCwire ให้ข้อมูลเรื่องวิธีการเชื่อมต่อจีพียู ว่าปัจจุบันมี 3 ระดับ ได้แก่</p>\n<ul>\n<li>ใช้ PCI Bus ที่เป็นมาตรฐานของเซิร์ฟเวอร์ทั่วไป รองรับจีพียูได้ 4-8 ตัว โดย <a href=\"https://www.blognone.com/node/108602\">Intel เคยพยายามผลักดันมาตรฐาน CXL มาจับตลาดนี้</a> แต่ก็ยังไม่เกิดเพราะบริษัทจีพียูรายนั้นไม่สนใจเข้าร่วม</li>\n<li>การเชื่อมจีพียูข้ามเซิร์ฟเวอร์ ในตลาดนิยมใช้ <a href=\"https://www.blognone.com/node/108577\">Infiniband ซึ่งตอนนี้กลายเป็นเทคโนโลยีของบริษัทรายที่ว่านั้นเช่นกัน</a> เมื่อปีที่แล้ว <a href=\"https://www.blognone.com/node/134958\">มีกลุ่ม Ultra Ethernet Consortium (UEC)</a> พยายามขึ้นมาแข่ง ซึ่ง Intel เริ่มนำมาใช้แล้วกับตัวเร่งการประมวลผลปัญญาประดิษฐ์ Gaudi 2</li>\n<li>การเชื่อมระหว่างจีพียูกับจีพียู ก็คือ NVLink ที่เป็นเจ้าตลาดอยู่ คู่แข่งคือ <a href=\"https://www.blognone.com/node/102413\">AMD Infinity Fabric</a> ซึ่งใช้ในตัวเร่ง MI300 AI ของตัวเอง แต่ยังไม่มี \"กลุ่มมาตรฐาน\" ที่รวมพันธมิตรหลายค่ายมาช่วยผนึกกำลัง จึงเป็นที่มาของกลุ่ม UALink ตามข่าวนี้</li>\n</ul>\n<p>ที่มา - <a href=\"https://www.businesswire.com/news/home/20240530653602/en/\">Businesswire</a>, <a href=\"https://www.hpcwire.com/2024/05/30/everyone-except-nvidia-forms-ultra-accelerator-link-ualink-consortium/\">HPC Wire</a></p>\n</div></div></div><div><div>Topics: </div><div><div><a href=\"/topics/gpu\">GPU</a></div><div><a href=\"/topics/amd\">AMD</a></div><div><a href=\"/topics/intel\">Intel</a></div><div><a href=\"/topics/nvidia\">NVIDIA</a></div><div><a href=\"/topics/hardware\">Hardware</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"480f32027791a765f5e7d9d5e64bfae7a1db738b2740c44db1acdad97964a16e","category":"Thai"}
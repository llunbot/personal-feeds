{"title":"เปิดตัว Mesh for Microsoft Teams สร้างอวตารของตัวเอง เข้าประชุมในออฟฟิศเสมือน","link":"https://www.blognone.com/node/125636","date":1635905129000,"content":"<div><div><div><p>ในงาน Microsoft Ignite 2021 มีประกาศของใหม่ต้อนรับโลก Metaverse (<a href=\"https://www.blognone.com/node/125622\">ที่ไมโครซอฟท์ระบุว่าตัวเองมีมานานแล้ว</a>) ด้วยการเปิดตัว Mesh for Microsoft Teams หรือการผสานการประชุมออนไลน์กับ mixed-reality เข้าไว้ด้วยกัน แปลงร่างตัวเองให้เป็นอวตารระหว่างประชุมได้ ไปในสถานที่หรือออฟฟิศเสมือนจริงได้</p>\n<p>ผู้ใช้งานสามารถแปลงร่างตัวเองเป็นอวตาร และเข้าร่วมประชุม Teams ได้โดยที่ตัวเองและคนอื่นไม่ต้องสวมแว่นใดๆ สร้างตัวเองให้เป็นอวตารแบบ 2D หรือ 3D ได้ หลังจากนั้นไมโครซอฟท์จะใช้ AI จับการเคลื่อนไหว ฟังเสียง เพื่อให้การเคลื่อนไหวมีความสมจริงยิ่งขึ้น</p>\n<p><img src=\"https://www.blognone.com/sites/default/files/externals/1f83cc3fe62b140e41d9a772abe7e663.png\" /></p>\n<p>ในงาน Ignite ไมโครซอฟท์แสดงตัวอย่างอนาคต Metaverse ด้วยการใช้ Mesh for Microsoft Teams ในการเข้าถึงออฟฟิศเสมือนจริง ที่ร่างอวตารสามมิติของแต่ละคนพูดคุยโต้ตอบกัน ประชุมกันด้วยการเขียนไวท์บอร์ด หรือแม้แต่การแปลสดแม้คุยกันคนละภาษา เป็นต้น ซึ่งฟังก์ชันออฟฟิศเสมือนจริงนี้จะทำงานได้ดีที่สุดเมื่อสวมแว่น VR</p>\n<p><img src=\"https://www.blognone.com/sites/default/files/externals/26879e686ef6eb36c98a4da46a96071b.png\" /></p>\n<p>ไมโครซอฟท์มี <a href=\"https://www.blognone.com/node/121480\">Microsoft Mesh</a> แพลตฟอร์มโลกเสมือนผสมกับโลกจริง เปิดตัวไปเมื่อเดือนมีนาคมที่ผ่านมา โดยไมโครซอฟท์เตรียมนำเอา Microsoft Mesh มาใช้งานร่วมกับ Microsoft Teams ในไตรมาสแรกปี 2022 ที่กำลังจะถึงนี้</p>\n<p>จนถึงตอนนี้มีสองบริษัทเทคโนโลยีใหญ่ ที่ลุยงาน Metaverse อย่างเป็นทางการแล้วคือ Meta หรือ Facebook เก่า และไมโครซอฟท์ที่ได้ลงทุนเรื่องนี้มานาน ไม่ว่าจะเป็นการลงทุนสร้างฮาร์ดแวร์  HoloLens และการเข้าซื้อบริษัท AltspaceVR</p>\n<p>ที่มา - <a href=\"https://www.theverge.com/2021/11/2/22758974/microsoft-teams-metaverse-mesh-3d-avatars-meetings-features\">The Verge</a>, <a href=\"https://news.microsoft.com/innovation-stories/mesh-for-microsoft-teams/\">ไมโครซอฟท์</a></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/microsoft-teams\">Microsoft Teams</a></div><div><a href=\"/topics/virtual-reality\">Virtual Reality</a></div></div></div>","author":"sunnywalker","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2820b144d92f06b6b53f556d5e4398a2fef25bf7624c4ddc4266f5dfb08a8a9b","category":"Thai"}
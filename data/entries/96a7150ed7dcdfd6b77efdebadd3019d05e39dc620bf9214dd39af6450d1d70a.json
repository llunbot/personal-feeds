{"title":"หน่วยงานรัฐอเมริกาถอดข้อมูล LGBTQ ออกจากเว็บตามคำสั่ง Trump, ยังมีคนดูดเก็บไว้บน Internet Archive","link":"https://www.blognone.com/node/144493","date":1738672887000,"content":"<div><div><div><p>หลัง Donald Trump รับตำแหน่งประธานาธิบดี และ<a href=\"https://www.whitehouse.gov/presidential-actions/2025/01/defending-women-from-gender-ideology-extremism-and-restoring-biological-truth-to-the-federal-government/\">เซ็นคำสั่งบริหารห้ามหน่วยงานของรัฐบาลระบุเพศ LGBTQ+ ให้เหลือเฉพาะเพศชายและหญิงเท่านั้น</a></p>\n<p>คำสั่งนี้ทำให้หน่วยงานรัฐบาลหลายแห่ง เช่น หน่วยงานด้านควบคุมโรคติดต่อ Centers for Disease Control and Prevention (CDC) หรือสถาบันวิจัยเรื่องเพศทางเลือก National Institutes of Health's Office for Sexual &amp; Gender Minority Research Office จำเป็นต้องถอดข้อมูลเกี่ยวกับ LGBTQ+ ออกจากหน้าเว็บไซต์ (<a href=\"https://www.cdc.gov/healthy-youth/lgbtq-youth/index.html\">ตัวอย่างชุดข้อมูลด้านสุขภาพของ LGTBQ+ ในวัยรุ่นของ CDC</a>)</p>\n<p>ชอบคำสั่งของ Trump หรือไม่เป็นอีกประเด็นหนึ่ง แต่การถอดข้อมูลเชิงสถิติเหล่านี้ออกย่อมส่งผลกระทบต่อการวิจัยโรคติดต่อและด้านสุขภาพ โดยเฉพาะของเด็กและเยาวชน เพราะชุดข้อมูลของ CDC เก็บสะสมมายาวนาน มีขนาดใหญ่ และถูกอ้างถึงในงานวิจัยจำนวนมาก (เว็บไซต์ข่าว NPR อ้างแหล่งข่าวใน CDC ว่าข้อมูลยังอยู่ครบ แต่ถูกบังคับให้เอาลงจากหน้าเว็บ)</p>\n<p><img alt=\"No Description\" src=\"https://www.blognone.com/sites/default/files/externals/3bfc9f5d18fc42a1f7afdcf3f9337f54.png\" /></p>\n<p>โชคดีว่ายังมีคนดูดข้อมูลหน้าเว็บของ CDC ก่อนคำสั่งของ Trump เก็บเอาไว้ ข้อมูลเหล่านี้มีจำนวน 7,200 เว็บเพจ และยังสามารถเข้าถึงได้ผ่าน Internet Archive โครงการเก็บสะสมข้อมูลเก่าๆ ของอินเทอร์เน็ตไม่ให้หายไปไหน (<a href=\"https://acasignups.net/25/02/03/links-archived-versions-every-cdcgov-page-available-pre-purge-part-1-15\">ลิงก์ไปยังหน้าเว็บทั้งหมดของ CDC</a>)</p>\n<p>Charles Gaba ผู้ดูดข้อมูลเหล่านี้เก็บไว้ ทำงานเกี่ยวกับข้อมูลด้านสุขภาพมายาวนาน ให้สัมภาษณ์ว่าเขาตะหงิดๆ ใจเรื่องนี้มาตั้งแต่ Trump ชนะเลือกตั้ง และคิดว่าต้องทำอะไรสักอย่างก่อนวันที่ Trump เข้ารับตำแหน่ง (20 มกราคม 2025) เพราะข้อมูลสำคัญบางอย่างอาจหายไปจากหน้าเว็บ ในช่วงสัปดาห์แรกที่ Trump เริ่มทำงาน</p>\n<p>โชคดีว่า Internet Archive ดูดข้อมูลของ CDC เก็บไว้เรื่อยๆ อยู่แล้ว สิ่งที่ Gaba ทำคือเก็บลิงก์ทั้งหมดที่ Internet Archive ดูดเก็บไว้เพื่อให้เข้าถึงหน้าเว็บของ CDC ที่หายไปได้ง่ายขึ้น ข้อมูลที่ถูกเก็บบน Internet Archive อาจมีไม่ครบถ้วน แต่อย่างน้อยก็ยังพอใช้อ้างอิงได้บางส่วน</p>\n<p>ตอนนี้ยังไม่ชัดเจนว่า สถานการณ์ในอนาคตของข้อมูลเหล่านี้จะเป็นอย่างไร จะสามารถกลับมาออนไลน์ได้อีกหรือไม่ แต่ก็อาจเป็นจุดเริ่มต้นของโครงการสำรองข้อมูลข้ามเว็บไซต์ (ที่ไม่ใช่ของรัฐบาล) เพื่อป้องกันปัญหาข้อมูลมีคุณค่าเหล่านี้หายไปอีกในอนาคต</p>\n<p>ที่มา - <a href=\"https://www.npr.org/sections/shots-health-news/2025/01/31/nx-s1-5282274/trump-administration-purges-health-websites\">NPR</a></p>\n</div></div></div><div><div>Topics: </div><div><div><a href=\"/topics/internet-archive\">Internet Archive</a></div><div><a href=\"/topics/donald-trump\">Donald Trump</a></div><div><a href=\"/topics/gender\">Gender</a></div><div><a href=\"/topics/lgbtq\">LGBTQ</a></div><div><a href=\"/topics/usa\">USA</a></div><div><a href=\"/topics/research\">Research</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"96a7150ed7dcdfd6b77efdebadd3019d05e39dc620bf9214dd39af6450d1d70a","category":"Thai"}
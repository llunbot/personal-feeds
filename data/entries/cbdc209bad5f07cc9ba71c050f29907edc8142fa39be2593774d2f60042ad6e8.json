{"title":"Frozen II","link":"https://markpeak.net/frozen-ii/","date":1638152207000,"content":"<p>Frozen เป็นภาพยนตร์แอนิเมชันระดับประวัติศาสตร์ของ Disney ทั้งในแง่เสียงวิจารณ์ รายได้ และผลกระทบในเชิง pop-culture มหาศาล</p>\n<p>พลังของ Frozen รุนแรงมากในระดับที่ดันให้มีหนังใหญ่ภาคต่อได้เป็นครั้งแรกในประวัติศาสตร์ของ Disney (ไม่นับภาคต่อพวก direct-to-video)</p>\n<p>แต่ในทางกลับกัน ความสำเร็จของ Frozen ภาคแรกก็เป็นแรงกดดันมหาศาลให้ Frozen II ต้องทำให้ได้อย่างน้อยก็เสมอตัว ไม่ซ้ำรอยความผิดพลาดของหนังภาคต่อเรื่องดังๆ ที่ล้มเหลวมาแล้วนับไม่ถ้วน</p>\n<p>Frozen II ใช้ทีมงานหลักชุดเดิมแทบทั้งหมด ไม่ว่าผู้กำกับ เขียนบท โปรดิวเซอร์ นักพากย์ คนแต่งเพลง ฯลฯ ดังนั้นเราตัดความผันแปรเรื่องบุคลากรออกไปได้</p>\n<p>แต่สุดท้ายแล้ว Frozen II ไม่สำเร็จ กลายเป็นหนังภาคต่อที่เอาใจแฟนๆ อย่างเดียว ภาพสวย แต่ดูไม่สนุกเลย</p>\n<p>Frozen II เป็นความพยายาม (จนเกินไป) ของ Disney ที่นำตัวละครเซ็ตเดิม มาดีลกับปัญหาในโลกยุคใหม่ๆ ทั้งเรื่องชนกลุ่มน้อยและสิ่งแวดล้อม พยายามนำเด็กๆ ที่เคยชื่นชอบและหลงใหลในโลกเทพนิยาย สู่ปัญหาที่ซีเรียสขึ้นในโลกความเป็นจริง</p>\n<p>แต่ความพยายามจนเกินไปอันนี้ ทำให้ละเลยแก่นของสื่อบันเทิงไป นั่นคือ “มันดูไม่สนุก”</p>\n<p>ผมคิดว่าปัญหาหลักๆ เรื่องบทของ Frozen II คือ เราไม่รู้ว่าตัวละครหลักกำลังสู้อยู่กับอะไร การใช้สัญลักษณ์แทนมากเกินไปจน abstract และไม่มีการอธิบายที่ชัดเจน ทำให้ปมหลักของเรื่องจับต้องไม่ได้มากนัก ว่า Elsa และผองเพื่อนกำลังทำอะไรอยู่ (ดูจนจบแล้วยังไม่รู้เลยว่าทำไม Elsa ต้องเปลี่ยนชุด ยกเว้นทำไปเพื่อเตรียมขายของที่ระลึก)</p>\n<p>การทำหนังอนุรักษ์ธรรมชาติ สู้เพื่อสิทธิของชนกลุ่มน้อย คงไม่ผิดอะไร ถ้าตัวหนังมันดูสนุกด้วยตัวเองก่อน</p>\n<p>อีกเรื่องที่รู้สึกว่าดร็อปลงคือ เพลงประกอบ ถึงแม้เป็นทีมงานเดิม แต่พอแกนเรื่องไม่ชัด เพลงของภาค 2 เลยไม่ส่งพลังไปกับตัวหนังด้วย โดยเฉพาะเพลงหลัก Into the Unknown เทียบกับ Let It Go แล้วสู้กันไม่ได้เลยแบบทิ้งขาด</p>\n<p></p>\n<p>สิ่งเดียวที่น่าชมเชยคือ งานภาพที่ทำได้สวยงาม ลงรายละเอียดทุกดีเทล การกำกับศิลป์ทำได้ดี ออกแบบชุด เสื้อผ้าหน้าผมได้น่าประทับใจ</p>\n<p>ในแง่ธุรกิจ Frozen II ยังทำรายได้ดีเยี่ยม (ตัวเลขรายได้รวม 1.45 พันล้านดอลลาร์) แต่น่าจะเป็นเพราะแต้มบุญสะสมไว้จากภาคแรก แถมการมีเรื่องภาคต่อแบบ official ก็น่าจะช่วยทำเงินทางอ้อมให้ Disney ได้อีกมาก (แค่ขายชุดใหม่ๆ ของ Elsa/Anna ก็คงรวยมหาศาลแล้ว)</p>\n<p>แต่ในแง่ภาพยนตร์อย่างเดียว ก็ต้องบอกว่า Frozen II ไม่สนุก และน่าเสียดายในโอกาสที่อุตส่าห์ได้มานี้ (ส่วนตัวก็รู้สึกดีที่ดูผ่าน Disney+ ไม่ได้ไปดูในโรง)</p>The post <a href=\"https://markpeak.net/frozen-ii/\">Frozen II</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"cbdc209bad5f07cc9ba71c050f29907edc8142fa39be2593774d2f60042ad6e8","category":"Thai"}
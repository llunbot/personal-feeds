{"title":"Imagination กลับมาทำซีพียู เปิดตัวซีพียู Catapult สถาปัตยกรรม RISC-V","link":"https://www.blognone.com/node/126189","date":1638869171000,"content":"<div><div><div><p>Imagination Technologies บริษัทที่สร้างชื่อมาจากจีพียูตระกูล PowerVR (<a href=\"https://www.blognone.com/node/91359\">แอปเปิลนำไปใช้ในชิป AX ของตัวเองอยู่พักใหญ่ๆ</a> และ<a href=\"https://www.blognone.com/node/113907\">ยังซื้อสิทธิบัตรมาใช้งานต่อ</a>) ประกาศหวนคืนวงการซีพียู โดยเปิดตัวซีพียูสถาปัตยกรรม RISC-V ใช้แบรนด์ว่า Catapult</p>\n<p>Imagination บอกว่าเลือกใช้สถาปัตยกรรม RISC-V ที่เป็นสถาปัตยกรรมแบบเปิด ปรับแต่งได้อิสระ ทำให้สามารถเสนอสินค้าได้หลากหลายตรงกับความต้องการของลูกค้าหลายๆ กลุ่ม และไม่ถูกล็อคกับสถาปัตยกรรมเพียงแบบเดียว แถมบริษัทเองมีสินค้ากลุ่มจีพียู, neural network, Ethernet อยู่แล้ว การได้ซีพียูเข้ามาเติมเต็มจึงช่วยให้เกิดโซลูชัน SoC แบบครบจบในตัวเอง</p>\n<p><img src=\"https://www.blognone.com/sites/default/files/externals/7ddd04401ba28c96bd0eabe8165131f9.jpg\" /></p>\n<p>Imagination Catapult จะแบ่งออกเป็น 4 ตระกูลย่อยสำหรับงานแต่ละประเภท</p>\n<ul>\n<li>ไมโครคอนโทรลเลอร์</li>\n<li>ซีพียูสำหรับอุปกรณ์ฝังตัว ทำงานเรียลไทม์</li>\n<li>ซีพียูสำหรับงานทั่วไป เน้นประสิทธิภาพสูง</li>\n<li>ซีพียูสำหรับรถยนต์ เน้นระบบความปลอดภัย</li>\n</ul>\n<p>Catapult ชุดแรกคือกลุ่มไมโครคอนโทรลเลอร์ ตอนนี้เริ่มใช้งานแล้วในจีพียูสำหรับรถยนต์ของ Imagination เอง, ตระกูลถัดมาคืองานซีพียูฝังตัวเริ่มวางขายแล้ววันนี้ ส่วนซีพียูสำหรับงานทั่วไปและรถยนต์จะตามมาในปีหน้า 2022</p>\n<p>การเปิดตัวซีพียู Catapult ยังมาพร้อมซอฟต์แวร์ครบชุด เช่น Catapult Studio ซึ่งเป็น IDE ที่ดัดแปลงมาจาก VS Code, Catapult SDK สำหรับระบบปฏิบัติการยอดนิยม Windows, Ubuntu, CentOS, macOS, FreeRTOS รวมถึงไลบรารี และชุดคอมไพเลอร์ GCC, LLVM, GDB</p>\n<p>ในอดีต Imagination เคยเป็นเจ้าของซีพียูสถาปัตยกรรม MIPS (ซื้อมาปี 2012 ขายทิ้งปี 2018)</p>\n<p>ที่มา - <a href=\"https://www.imaginationtech.com/news/press-release/imagination-launches-risc-v-cpu-family/\">Imagination</a></p>\n</div></div></div><div><div>Topics: </div><div><div><a href=\"/topics/imagination\">Imagination</a></div><div><a href=\"/topics/cpu\">CPU</a></div><div><a href=\"/topics/risc-v\">RISC-V</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9af193cd45b85d7d955958f1f20488b8cd698b3258b2b7141e36273639c8e225","category":"Thai"}
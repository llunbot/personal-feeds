{"title":"Godzilla Minus One","link":"https://markpeak.net/godzilla-minus-one/","date":1721288394000,"content":"<p>Godzilla ฉบับปี 2023 และถือเป็นภาคล่าสุดของ Godzilla ฝั่งญี่ปุ่นในตอนนี้ หลังสร้างชื่อจากการชนะรางวัล Best Visual Effects ในเวทีออสการ์ พอมาลง Netflix เลยถือโอกาสมาดูสักหน่อย</p>\n<p>ออกตัวว่าไม่ใช่แฟนของ Godzilla และเอาเข้าจริงดูภาคเก่าๆ มาน้อยมากๆ แต่เนื้อหาของภาค Minus One เองก็เป็น standalone ไม่ยุ่งเกี่ยวกับภาคไหนอยู่แล้ว และไม่มีมอนสเตอร์ตัวอื่นมายุ่งเกี่ยวด้วย (เหมือนกับภาค Shin Godzilla ปี 2016)</p>\n<p><img src=\"https://markpeak.net/wp-content/uploads/2024/07/godzilla-yamazaki.jpg\" width=\"1024\" height=\"733\" srcset=\"https://markpeak.net/wp-content/uploads/2024/07/godzilla-yamazaki.jpg 1024w, https://markpeak.net/wp-content/uploads/2024/07/godzilla-yamazaki-300x215.jpg 300w, https://markpeak.net/wp-content/uploads/2024/07/godzilla-yamazaki-768x550.jpg 768w, https://markpeak.net/wp-content/uploads/2024/07/godzilla-yamazaki-700x501.jpg 700w\" /></p>\n<p>Godzilla Minus One มีความแปลกใหม่หลายอย่าง ทั้งการเลือกยุคสมัยเป็นญี่ปุ่นหลังสงครามโลก (เหตุการณ์ในหนังเกิดปี 1947) และการใช้ผู้กำกับ “คนนอก” อย่าง Takashi Yamazaki ที่เพิ่งเคยมาทำแฟรนไชส์นี้เป็นครั้งแรก ทำให้ได้มุมมองที่แตกต่างออกไป (เขาคือคนที่เคยกำกับ <a href=\"https://markpeak.net/dragon-quest-your-story/\">Dragon Quest: Your Story</a> และ Always: Sunset on Third Street)</p>\n<p>Yamazaki จึงนำสิ่งที่เขาถนัดและสนใจ ทั้งเรื่องโลเคชั่นย้อนยุค, เรือรบยุคสงคราม (จาก The Great War of Archimedes) และความเชี่ยวชาญด้านการทำ visual effect มาผสมผสานกันออกมาเป็น Godzilla Minus One ได้อย่างน่าสนใจ</p>\n<p></p>\n<h1>ไฟรักไฟสงคราม</h1>\n<p>เนื้อหาของ Godzilla Minus One เล่าเรื่องของพระเอก Kōichi Shikishima นักบินเครื่องบินรบ Kamikaze ที่ไม่มีโอกาสพลีชีพเพื่อชาติ เพราะระหว่างรอพักซ่อมเครื่องบินในเกาะกลางมหาสมุทรแปซิฟิก (เกาะ Odo ซึ่งเป็นเกาะสมมติ) ก็โดน Godzilla บุก ฆ่าเพื่อนทหารของเขาไปเกือบหมด แต่เขารอดมาได้</p>\n<p>หลังจากนั้น Shikishima กลับมายังแผ่นดินญี่ปุ่นยุคแพ้สงคราม พ่อแม่ตายหมด เขาได้ช่วยหญิงสาวชื่อ Noriko และทารกชื่อ Akiko ไว้โดยบังเอิญ ทั้งสามกลายมาเป็นคนอยู่ร่วมบ้านเดียวกัน โดยที่ไม่มีความเกี่ยวข้องกันทางสายเลือดเลย</p>\n<p>30 นาทีแรกของหนัง ถ้าไม่มีฉาก Godzilla โผล่มาอาละวาดเล็กน้อย ดูแล้วต้องบอกว่ามันเป็นหนังไฟรักไฟสงครามชัดๆ เพราะกลายเป็นหนังเศร้า รักโรแมนติกท่ามกลางบรรยากาศหดหู่หลังแพ้สงคราม ทุกคนมีบาดแผลแต่ต้องมาอยู่ร่วมกัน ชายหนุ่มหญิงสาวที่ไม่รู้จักกันมาก่อนอยู่ร่วมบ้านเดียวกัน โดยมีเด็กทารกเป็นแกนกลาง ค่อยๆ ผูกพันกันและรักกัน…</p>\n<p>ตกลงนี่มันหนังสัตว์ประหลาดหรือรักย้อนยุคกันแน่!</p>\n<p>แต่นี่แหละคือ “แก่น” ของ Godzilla Minus One โดยผู้กำกับ Yamazaki ให้ความหมายของคำว่า Minus One (หรือในชื่อภาษาญี่ปุ่นเขียน -1.0) ในชื่อภาคว่ามี 2 ความหมาย</p>\n<ul>\n<li>เหตุการณ์เกิดก่อน Godzilla ภาคแรกสุด (1957) ของภาคนี้คือเกิดปี 1947</li>\n<li>ญี่ปุ่นแพ้สงคราม เหมือนเป็น Set Zero คือทุกอย่างเหลือศูนย์ เริ่มต้นใหม่หมด แต่โดน Godzilla มาถล่มซ้ำ เลยกลายเป็น -1</li>\n</ul>\n<p>ธีมหลักของ Godzilla Minus One จึงเป็นเรื่อง redemption การรักษาแผลใจของตัวละครหลักๆ จากบาดแผลเดิมในสงคราม ผ่านการเผชิญหน้ากับภัยคุกคามอันใหม่ที่ยิ่งใหญ่ไม่แพ้กันคือ Godzilla บุกโตเกียว</p>\n<p>ฉากที่น่าสนใจคือตอนที่เหล่าอดีตทหารเรือ กะลาสีเรือมารวมตัวกันวางแผน แล้วมีการพูดขึ้นมาว่า ประเทศนี้เคยทอดทิ้งพวกคุณตอนสงคราม ให้อาวุธ เสบียงอาหารไม่เพียงพอ ปล่อยให้เราต้องหิวและป่วยตายในสงคราม ตรงนี้ถือเป็นการแสดงจุดยืนที่ชัดเจนว่า หนังก็ไม่ได้เห็นด้วยกับสงครามหรือรัฐบาลญี่ปุ่นในตอนนั้น แต่เป็นการวิพากษ์ และเล่าเรื่องบาดแผลจากสงครามที่กระทำต่อชาวญี่ปุ่นทั่วๆ ไป</p>\n<p><img src=\"https://markpeak.net/wp-content/uploads/2024/07/godzilla-minus.jpg\" width=\"1024\" height=\"421\" srcset=\"https://markpeak.net/wp-content/uploads/2024/07/godzilla-minus.jpg 1024w, https://markpeak.net/wp-content/uploads/2024/07/godzilla-minus-300x123.jpg 300w, https://markpeak.net/wp-content/uploads/2024/07/godzilla-minus-768x316.jpg 768w, https://markpeak.net/wp-content/uploads/2024/07/godzilla-minus-700x288.jpg 700w\" /></p>\n<h1>วิทยาศาสตร์กับ Godzilla</h1>\n<p>Godzilla Minus One ออกแบบมาให้ Godzilla ของภาคนี้แข็งแกร่ง มี G-cell ที่เกิดจากระเบิดนิวเคลียร์ในหมู่เกาะ Bikini สามารถซ่อมแซมตัวเองได้ การใช้อาวุธธรรมดาจึงไม่สามารถเอาชนะ Godzilla ได้ ทางออกของหนังภาคนี้จึงต้องสู้ด้วยวิทยาศาสตร์ ที่นำเสนอโดย Noda วิศวกรและนักวิทยาศาสตร์ในเรื่อง</p>\n<p>แนวคิดของ Noda คือ</p>\n<ul>\n<li>ล่อ Godzilla ไปที่อ่าว <a href=\"https://en.wikipedia.org/wiki/Sagami_Bay\">Sagami Bay</a> ทางใต้ของโตเกียว ซึ่งมีร่องน้ำลึก <a href=\"https://en.wikipedia.org/wiki/Sagami_Trough\">Sagami Trench</a> ประมาณ 1,500 เมตร ลึกกว่าทะเลทั่วไปมาก</li>\n<li>ทำให้ Godzilla จมน้ำ ด้วยการปล่องฟองรอบๆ ตัวไล่น้ำออกจากตัว Godzilla เพื่อให้แรงลอยตัวของน้ำ (buoyancy) ไม่สามารถช่วยพยุง Godzilla ได้ (ภาคนี้ Godzilla ว่ายน้ำได้ชัดเจน)</li>\n<li>Godzilla จะตกลงไปในช่องน้ำลึกอย่างรวดเร็ว และถูกความดันน้ำลึกบีบอัดอย่างรวดเร็ว (1500m ประมาณ 150 bar/atm) จน Godzilla ปรับตัวไม่ทัน</li>\n<li>ถ้ายังไม่ตาย ยังมีแผนสองคือ จะเอาชูชีพใส่ไว้กับตัว Godzilla ด้วย พอลงน้ำลึกสุดแล้วจะให้ชูชีพพองตัวออก เพื่อดึง Godzilla กลับมาที่ผิวน้ำอย่างรวดเร็วอีกเหมือนกัน (เปลี่ยนแปลงความดันฉับพลัน 2 รอบ)</li>\n</ul>\n<p>หลังจากดูจบแล้ว ผมต้องไปนั่งหาข้อมูลเพิ่มเติมว่า แนวทางของ Noda มันเป็นไปได้จริงแค่ไหน และพบว่ามีกระทู้ถกกันถึงเรื่องนี้ใน Reddit</p>\n<ul>\n<li><a href=\"https://www.reddit.com/r/GODZILLA/comments/18sh4e1/scientific_explanation_for_plan_a_in_godzilla/\">Scientific explanation for PLAN A in Godzilla Minus One?</a></li>\n<li><a href=\"https://www.reddit.com/r/AskScienceFiction/comments/1dd3hlg/godzilla_minus_one_why_freon/\">[Godzilla Minus One] Why Freon?</a></li>\n</ul>\n<p>เหตุผลที่ต้องใช้ก๊าซ Freon (อันเดียวกับที่ใช้ในตู้เย็น) มาเป็นฟองล้อมตัว Godzilla ไว้ มีคนอธิบายว่าเป็นเพราะมันหนาแน่นกว่าอากาศ สามารถอัดแก๊สลงไปในถังเพื่อปล่อยฟองล้อม Godzilla ได้เยอะกว่า อย่างไรก็ตาม ทฤษฎีการใช้ฟองหุ้มวัตถุเพื่อให้จม (<a href=\"https://en.wikipedia.org/wiki/Bermuda_Triangle\">Bermuda Triangle Hypothesis</a>) ก็ไม่ชัดเจนนักว่าการปล่อยฟองไม่เยอะนักแบบในหนัง (ไม่ใช่การเอาฟองใหญ่ๆ ไปหุ้มไว้ทั้งตัว) มันจะได้ผลแบบนั้นจริงๆ</p>\n<p>อีกประเด็นที่น่าสนใจคือ การปล่อยชูชีพที่ความลึก 1500m มีแรงดันน้ำมหาศาล ชูชีพจะไม่เด้งออกมาได้ง่ายๆ อีกเหมือนกัน เว้นเสียแต่ว่าในห่อชูชีพมีแรงดันที่เหนือกว่าในน้ำ ซึ่งอาจเป็นไปได้หากมีวัสดุที่แข็งแรงพอจนทำห่อชูชีพที่ทนแรงดันระดับนั้นได้</p>\n<p>ดังนั้นในภาพรวมแล้ว วิธีการฆ่า Godzilla ของภาค Minus One ดูเหมือนจะเป็นไปได้จริงๆ แต่เอาเข้าจริงก็น่าจะทำได้ยากในทางปฏิบัติ ถือซะว่าเป็นหนังสนุกๆ ไม่ต้องคิดมากก็แล้วกัน</p>\n<h1>วิชวลเอฟเฟคต์ของ Godzilla Minus One</h1>\n<p>เราคงไม่พูดถึงเรื่อง visual effect ของ Godzilla Minus One ไม่ได้ เพราะเป็นสิ่งที่ทำให้ชนะออสการ์</p>\n<p>หลังจากชนะออสการ์แล้ว ทางทีมผู้สร้างก็ได้ปล่อยคลิปเบื้องหลังการสร้าง visual effect ของหนังมาให้ดูกัน</p>\n<ul>\n<li>ทีม visual effect เล็กมาก 35 คน กับหนังสเกลนี้ ใช้เวลาทำงาน 8 เดือน</li>\n<li>ผู้กำกับ Yamazaki ลงมาคุมงานเอง</li>\n<li>ใช้เทคนิคการถ่ายฉากจำลองแบบดั้งเดิม + ดิจิทัลผสมผสานกัน</li>\n<li>เนื่องจากงบน้อยมากๆ การถ่ายฉากจำลองจึงต้องครีเอทีฟมากๆ อย่างฉากบนเรือ (ที่มีเยอะมากในเรื่อง) ของจริงมีฉากแค่อันเดียว เรือทุกลำจึงต้องมาใช้ราวโซ่อันเดียวกันนี้ 555 หรือการที่ไม่มีไฮโดรลิกช่วยเขย่าฉาก จึงต้องเขย่ากล้องเอา + ให้นักแสดงแอคติ้งแทน สร้างสรรค์มากๆ</li>\n</ul>\n<p></p>\n<p>ในภาพรวม Godzilla Minus One ถือว่าสนุกใช้ได้เลย หนังมีมิติความลึกเรื่องบาดแผลจากสงคราม เอามาผนวกกับฟอร์แมตหนังสัตว์ประหลาดไคจู และหนังวิกฤตกู้โลกสไตล์ฮอลลีวู้ด พล็อตรวมถือว่าเจ๋ง แม้มีพล็อตหลุดๆ รั่วๆ นิดหน่อยแต่ก็เป็นจุดเล็กๆ ซะเยอะ ส่วนวิชวลเอฟเฟคต์ทำได้เจ๋งดี (ยิ่งถ้าได้มาดูคลิปเบื้องหลัง)</p>\n<p>ให้คะแนน 8/10</p>The post <a href=\"https://markpeak.net/godzilla-minus-one/\">Godzilla Minus One</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"921eeb4f17e1890ad5de2097b38b742bc2aaf182f35835d0126a3ac9e864c976","category":"Thai"}
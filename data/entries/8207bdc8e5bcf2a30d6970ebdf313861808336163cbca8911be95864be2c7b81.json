{"title":"ไมโครซอฟท์เปิดตัว Xbox Game Pass Core สมาชิกแบบใหม่ที่มาแทน Xbox Live Gold","link":"https://www.blognone.com/node/134868","date":1689599818000,"content":"<div><div><div><p>ไมโครซอฟท์เปิดตัว Xbox Game Pass Core โปรแกรมสมาชิกแบบใหม่ที่มาแทน Xbox Live Gold อย่างเป็นทางการ หลัง<a href=\"https://www.blognone.com/node/134863\">มีข่าวหลุดมาก่อนเมื่อคืนนี้</a></p>\n<p>Xbox Game Pass Core ยังคิดราคา 9.99 ดอลลาร์ต่อเดือนเท่าเดิม (ซื้อรายปี 59.99 ดอลลาร์) สิ่งที่เกมเมอร์ได้รับคือ สิทธิในการเล่นเกมมัลติเพลเยอร์แบบออนไลน์ (เหมือนเดิม) แต่เปลี่ยนจากการแจกเกมฟรีรายเดือน (Games with Gold) มาเป็นสิทธิการเล่นเกมเหมาจ่ายในระบบ Game Pass จำนวน 25 เกมแทน</p>\n<p><img alt=\"No Description\" src=\"https://www.blognone.com/sites/default/files/externals/70bb258efd62e70091b6847b893e2c17.jpg\" /></p>\n<p>ไมโครซอฟท์เปิดรายชื่อเกมมาแล้วชุดแรก 19 เกม ส่วนใหญ่เป็นเกมในเครือตัวเอง หรือเกมที่ไมโครซอฟท์เป็นผู้จัดจำหน่ายให้ โดยไมโครซอฟท์บอกว่าจะเพิ่มเกมใหม่มาให้ปีละ 2-3 ครั้ง</p>\n<ul>\n<li>Among Us</li>\n<li>Descenders</li>\n<li>Dishonored 2</li>\n<li>Doom Eternal</li>\n<li>Fable Anniversary</li>\n<li>Fallout 4</li>\n<li>Fallout 76</li>\n<li>Forza Horizon 4</li>\n<li>Gears 5</li>\n<li>Grounded</li>\n<li>Halo 5: Guardians</li>\n<li>Halo Wars 2</li>\n<li>Hellblade: Senua’s Sacrifice</li>\n<li>Human Fall Flat</li>\n<li>Inside</li>\n<li>Ori &amp; The Will of the Wisps</li>\n<li>Psychonauts 2</li>\n<li>State of Decay 2</li>\n<li>The Elder Scrolls Online: Tamriel Unlimited</li>\n</ul>\n<p>การเปลี่ยนแปลงจะมีผลในวันที่ 14 กันยายนนี้ โดยสมาชิก Xbox Live Gold จะถูกเปลี่ยนมาเป็น Game Pass Core ให้อัตโนมัติ ส่วนสิทธิความเป็นเจ้าของเกมจาก Games with Gold ยังเล่นต่อไปได้เหมือนเดิม ตราบเท่าที่เป็นสมาชิก Game Pass ต่อไป</p>\n<p><img alt=\"No Description\" src=\"https://www.blognone.com/sites/default/files/externals/49f48112f5ff13862e2d09d0dcf15997.jpg\" /></p>\n<p>การเปลี่ยนจาก Xbox Live Gold มาเป็น Xbox Game Pass Core ทำให้ตอนนี้ Game Pass มีแพ็กเกจทั้งหมด 4 แบบตามภาพ ได้แก่</p>\n<ul>\n<li><strong>Core</strong> 9.99 ดอลลาร์/เดือน ได้เล่นเกมเหมาจ่าย 25 เกมบนคอนโซล</li>\n<li><strong>Console</strong> 10.99 ดอลลาร์/เดือน ได้เล่นเกมเหมาจ่ายหลายร้อยเกมบนคอนโซล</li>\n<li><strong>PC</strong> 9.99 ดอลลาร์/เดือน ได้เล่นเกมเหมาจ่ายหลายร้อยเกมบนพีซี + EA Play</li>\n<li><strong>Ultimate</strong> 16.99 ดอลลาร์/เดือน ได้เล่นเกมเหมาจ่ายทั้งคอนโซลและพีซี + EA Play</li>\n</ul>\n<p>Xbox Live ถือเป็นระบบการเล่นออนไลน์บนคอนโซลระบบแรกสุด โดยเริ่มให้บริการตั้งแต่ปี 2002 ยุค Xbox 360 นับถึงวันนี้เป็นเวลา 21 ปี ตอนนี้ก็ได้เวลาสิ้นสุดแบรนด์นี้และเปลี่ยนมาใช้แบรนด์ Xbox Game Pass ทั้งหมดแล้ว</p>\n<p>ที่มา - <a href=\"https://news.xbox.com/en-us/2023/07/17/xbox-game-pass-core/\">Xbox</a></p>\n</div></div></div><div><div>Topics: </div><div><div><a href=\"/topics/xbox-live\">Xbox LIVE</a></div><div><a href=\"/topics/xbox-game-pass\">Xbox Game Pass</a></div><div><a href=\"/topics/xbox\">Xbox</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8207bdc8e5bcf2a30d6970ebdf313861808336163cbca8911be95864be2c7b81","category":"Thai"}
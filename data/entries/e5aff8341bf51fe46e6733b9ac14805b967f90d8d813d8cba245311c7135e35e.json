{"title":"ภาษา Kotlin ออกเวอร์ชัน 2.0 คอมไพเลอร์ตัวใหม่ K2 เข้าสถานะเสถียร","link":"https://www.blognone.com/node/139931","date":1716480981000,"content":"<div><div><div><p>JetBrains เปิดตัวภาษา Kotlin เวอร์ชัน 2.0 มีของใหม่ที่สำคัญคือ<a href=\"https://www.blognone.com/node/128939\">คอมไพเลอร์ตัวใหม่ K2 ที่เริ่มทดสอบมาตั้งแต่ปี 2022</a> และเข้าสถานะเสถียร</p>\n<p>จุดเด่นของ K2 คือเรื่องประสิทธิภาพในการคอมไพล์ที่เพิ่มขึ้นเกือบเท่าตัว และยังทำงานร่วมกับตัว IDE (IntelliJ IDEA) เพื่อเพิ่มประสิทธิภาพของการไฮไลท์โค้ดได้เร็วขึ้น 1.8 เท่า, เติมโค้ดได้เร็วขึ้น 1.5 เท่า</p>\n<p>K2 กลายมาเป็นคอมไพเลอร์สำหรับแปลงโค้ดภาษา Kotlin ไปใช้งานกับแพลตฟอร์มอื่นๆ แบ่งได้ 4 หมวดกว้างๆ คือ</p>\n<ul>\n<li>JVM (เช่น กรณีของ Android)</li>\n<li>JS สำหรับการใช้งานบนเว็บ</li>\n<li>Native สำหรับแพลตฟอร์มอื่นๆ เช่น iOS หรือเดสก์ท็อป</li>\n<li><a href=\"https://www.blognone.com/node/133811\">WebAssembly (Wasm) สำหรับเป็นไบนารีประสิทธิภาพสูงในเบราว์เซอร์</a></li>\n</ul>\n<p><img alt=\"No Description\" src=\"https://www.blognone.com/sites/default/files/externals/4a3e2b9a5028a9edcd2e209410d7f614.jpeg\" /></p>\n<p>การที่ K2 กลายมาเป็นคอมไพเลอร์มาตรฐานตัวเดียวของ Kotlin ทุกแพลตฟอร์ม (ก่อนหน้านี้ K2 รองรับเฉพาะ JVM แล้วค่อยๆ ขยายมาแพลตฟอร์มอื่น) ทำให้การซัพพอร์ต Kotlin ของแพลตฟอร์มต่างๆ ทั้งด้านฟีเจอร์ ประสิทธิภาพ การแก้บั๊ก ทำได้เร็วมากขึ้น</p>\n<p>K2 ยังช่วยให้ Kotlin กลายเป็นภาษาโปรแกรมที่ทำงานข้ามแพลตฟอร์ม หรือ <a href=\"https://www.blognone.com/node/136547\">Kotlin Multiplatform (KMP)</a> แชร์โค้ดข้ามกันระหว่างแพลตฟอร์มได้อย่างเต็มที่ และรองรับชุดการเขียน UI อย่าง Compose Multiplatform เต็มรูปแบบ โดยกูเกิลได้ยกคอมไพเลอร์ Jetpack Compose เข้ามาเป็นส่วนหนึ่งของ Kotlin ที่ออกโดย JetBrains ด้วย</p>\n<p><img alt=\"No Description\" src=\"https://www.blognone.com/sites/default/files/externals/0f47a9cc88b00858c33705fcdfd4354f.png\" /></p>\n<p>ที่มา - <a href=\"https://blog.jetbrains.com/kotlin/2024/05/celebrating-kotlin-2-0-fast-smart-and-multiplatform/\">JetBrains</a></p>\n</div></div></div><div><div>Topics: </div><div><div><a href=\"/topics/kotlin\">Kotlin</a></div><div><a href=\"/topics/programming\">Programming</a></div><div><a href=\"/topics/jetbrains\">JetBrains</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e5aff8341bf51fe46e6733b9ac14805b967f90d8d813d8cba245311c7135e35e","category":"Thai"}
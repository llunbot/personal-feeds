{"title":"Shigeru Miyamoto อธิบายการปรับหน้าตา Donkey Kong โฉมใหม่ในภาค Bananza","link":"https://www.blognone.com/node/146572","date":1747972126000,"content":"<span>Shigeru Miyamoto อธิบายการปรับหน้าตา Donkey Kong โฉมใหม่ในภาค Bananza</span>\n\n  <div>\n    <div>Body</div>\n              <div><p>ประเด็นหนึ่งที่น่าสนใจในวงการนินเทนโดแฟนบอยหลังเปิดตัว Switch 2 คือ <a href=\"https://www.blognone.com/node/145627\">เกม  Donkey Kong Bananza</a> ซึ่งเป็นเกมที่จะขายพร้อม Switch 2 นั้น \"หน้าตาของ Donkey Kong เปลี่ยนไป\" (ในภาพซ้ายคือของใหม่ ภาพขวาคือของเดิม)</p>\n<p>ความเปลี่ยนแปลงของ Donkey Kong รวมถึงตัวละครอื่นๆ ในซีรีส์อย่าง Diddy Kong คือหน้าตามีความขี้เล่นมากขึ้น โดยเฉพาะกรอบใบหน้าเหนือดวงตาที่ไม่กดลงเท่าเดิม หากให้เทียบจะมีความคล้าย Donkey Kong ในภาพยนตร์ Super Mario Bros. Movie มากกว่าในเกม Donkey Kong ยุคก่อนหน้านี้ที่พัฒนาโดยสตูดิโอ Rare</p>\n<p>หลังจากปล่อยให้แฟนๆ คาดเดากันเองอยู่นาน ในที่สุด Shigeru Miyamoto ก็พูดเรื่องนี้ในบทสัมภาษณ์กับ IGN ในฐานะผู้สร้าง Donkey Kong เป็นคนแรก เขาบอกว่าเขาเป็นคนวาด Donkey Kong คนแรก ออกแบบเกมในยุคแรกๆ เมื่อ Donkey Kong เข้าสู่ยุคที่สองคือ Donkey Kong Country บนเครื่อง SFC/SNES ก็ทำงานร่วมกับ Rare ออกแบบตัวละคร Donkey Kong รุ่นถัดมา</p>\n<p>Donkey Kong ยุคที่สามเกิดขึ้นในเกม Donkey Kong Jungle Beat บนเครื่อง GameCube ปี 2004 ที่เริ่มมีเทคโนโลยี 3D ซึ่งตอนนั้น นินเทนโดดึงทีมที่สร้าง Mario ยุค 3D เข้ามาช่วย ทำให้ตัวละครมีการแสดงออกที่ชัดเจนขึ้น (more expressive) ส่วน Donkey Kong ยุคล่าสุดคือตอนทำภาพยนตร์ Super Mario Bros. Movie ทีมของนินเทนโดกลับไปดูต้นแบบยุค Rare ว่าสามารถทำให้ Donkey Kong แสดงออกให้มากขึ้นได้อย่างไร และสุดท้ายก็ออกมาเป็น Donkey Kong แบบที่เราเห็นกัน</p>\n<p>การถกเถียงเรื่อง Donkey Kong ดีไซน์ใหม่รอบนี้ ยังมี Kevin Baylis ผู้ออกแบบ Donkey Kong ยุค Rare มาแสดงความเห็นร่วมด้วย โดย<a href=\"https://x.com/Kev_Bayliss/status/1907726417041019086\">เขาโพสต์ว่า</a> ไม่เข้าใจว่าคนจะเถียงกันไปทำไม เพราะสุดท้ายแล้วมันก็ยังดูเป็น Donkey Kong แถมยังดูดีขึ้นด้วย แฟนๆ ควรยอมรับและเข้าใจการเปลี่ยนแปลงกันมากกว่านี้ และขอให้ทุกคนต้อนรับ Donkey Kong เวอร์ชันใหม่ด้วย</p>\n<p>ที่มา - <a href=\"https://www.ign.com/articles/the-big-shigeru-miyamoto-interview-i-see-nintendo-as-like-a-talent-agency-and-we-have-within-our-roster-a-lot-of-talented-characters\">IGN</a>, <a href=\"https://www.videogameschronicle.com/news/shigeru-miyamoto-finally-explains-why-nintendo-redesigned-donkey-kong/\">VGC</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Fri, 23/05/2025 - 10:48</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ccbd65dd1d52abf77a2a31e5ece8c3821f18108c724ac5c29faf0402d420102f","category":"Thai"}
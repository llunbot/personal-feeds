{"title":"ผู้บริหาร Sega บอกสนใจขายเกมเป็น Subscription เหมายกชุดเหมือนที่ Netflix ทำ","link":"https://www.blognone.com/node/143782","date":1734777876000,"content":"<div><div><div><p>Shuji Utsumi ประธาน Sega ให้สัมภาษณ์กับ BBC ว่าบริษัทสนใจการขายเกมในรูปแบบ Subscription มาก และกำลังศึกษาโอกาสในส่วนนี้ แต่ยังไม่สามารถเปิดเผยรายละเอียดมากกว่านี้ได้</p>\n<p>โมเดลสมัครบริการแบบจ่ายเงินรายเดือน และสามารถเล่นเกมในแคตาลอกได้ทั้งหมดนั้นมีผู้ให้บริการหลายรายทำ อย่าง Netflix ที่เสริมมากับบริการสตรีมมิ่ง หรือฝั่งคอนโซลอย่าง Xbox Game Pass และ PlayStation Plus</p>\n<p>อย่างไรก็ตามสิ่งที่เป็นคำถามคือ Sega เองก็นำเกมของตนเผยแพร่ผ่านช่องทาง Subscription ตัวอื่นบางส่วนอยู่แล้ว หาก Sega ทำระบบของตนเอง ช่องทางการใช้งานจะเป็นแบบใด และเกมที่เคยอยู่ที่อื่นจะถูกนำออกหรือไม่ รวมถึงราคาค่าบริการจะน่าสนใจมากน้อยเพียงใด เทียบกับตัวเลือกอื่น</p>\n<p>Utsumi บอกว่า Subscription จะเป็นแนวทางหนึ่งที่ผลักดันให้แฟรนไชส์เกมในเครือ Sega เป็นที่รู้จักและโดดเด่นมากขึ้น ต่อยอดไปสู่โอกาสใหม่ ๆ ที่ผ่านมาบริษัทโฟกัสตลาดญี่ปุ่นเป็นหลักจนทำให้หลายเกมที่มีศักยภาพไม่โดดเด่นอย่างที่ควร เพราะเกมของค่ายไม่ได้มีแค่ Sonic the Hedgehog ที่วางเป็นหัวหอกแข่งกับ Mario ของนินเทนโดมายาวนาน</p>\n<p>ที่มา: <a href=\"https://www.bbc.com/news/articles/ckgnj7e8028o\">BBC</a></p>\n<p><img src=\"https://www.blognone.com/sites/default/files/externals/497497bb1840499e95a8ca1a899d378c.png\" alt=\"\" /></p>\n</div></div></div><div><div>Topics: </div><div><div><a href=\"/topics/sega\">Sega</a></div><div><a href=\"/topics/games\">Games</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"66098a4cd61f1b01372a5b55d40fdb22c1dc0f966938872ed7e8e54e58285909","category":"Thai"}
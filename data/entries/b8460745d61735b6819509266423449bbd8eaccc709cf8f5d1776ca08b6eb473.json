{"title":"Replit เปิดตัวโมเดลแก้บั๊กโปรแกรม Code Repair เทรนด้วยข้อมูล Error จริง ชนะ GPT-4","link":"https://www.blognone.com/node/139060","date":1712204053000,"content":"<div><div><div><p>Replit บริษัทผู้สร้าง IDE ผ่านเบราว์เซอร์ <a href=\"https://www.blognone.com/node/136203\">ที่ช่วงหลังเริ่มใช้งาน AI ช่วยเขียนโค้ด</a> เปิดตัวฟีเจอร์ Code Repair ที่นำ LLM มาปรับแต่งเพื่อเน้นการแก้บั๊กโดยเฉพาะ</p>\n<p>Replit บอกว่าการนำ LLM มาช่วยเขียนโค้ดที่ใช้กันอยู่ทุกวันนี้ เกิดจากการเทรนด้วยข้อมูลซอร์สโค้ด ผสมกับข้อมูลการพูดคุยกันของมนุษย์ เช่น กระทู้ใน StackExchange หรือ GitHub issue จึงมีข้อจำกัดเรื่องการขาดบริบทด้านสภาพแวดล้อมในการพัฒนา (development environment) ที่โปรแกรมเมอร์แต่ละคนใช้งาน</p>\n<p>ในฐานะที่ Replit เป็นบริษัทที่สร้าง IDE โดยตรง มีข้อมูลสภาพแวดล้อมในการพัฒนาจริงอยู่แล้ว จึงสามารถนำข้อมูลตรงนี้มาเทรนเพื่อช่วยแก้ปัญหาสำคัญของโปรแกรมเมอร์ นั่นคือการแก้บั๊กในโค้ดที่ใช้งานอยู่</p>\n<p>IDE ของ Replit อิงอยู่บนเทคโนโลยีของ VS Code คือใช้<a href=\"https://www.blognone.com/node/51041\">ตัว Monaco editor</a> เป็นฐาน และใช้โปรโตคอลภาษาโปรแกรม Language Server Protocol (LSP) รองรับรูปแบบของภาษาโปรแกรมต่างๆ ส่งผลให้ Replit มีข้อมูล error จาก LSP จำนวนมหาศาล นำไปใช้เทรนโมเดลได้อย่างตรงเป้า</p>\n<p><img alt=\"No Description\" src=\"https://www.blognone.com/sites/default/files/externals/02c84161007a37e743633d5a69da0abf.jpeg\" /></p>\n<p>Replit เก็บข้อมูล error เหล่านี้ไปใช้เทรนโมเดลเขียนโค้ดแบบโอเพนซอ์ส ขนาดพารามิเตอร์ราว 7B ที่มีในท้องตลาด (เลือก DeepSeek-Coder-Instruct-v1.5 ด้วยเหตุผลเรื่องประสิทธิภาพ) ผลที่ได้พบว่าโมเดล Replit Code Repair สามารถแก้บั๊กโค้ดได้เก่งกว่าโมเดลขนาดใหญ่มากกว่าตัวอื่นๆ เช่น GPT-4 Turbo และ <a href=\"https://www.blognone.com/node/138534\">Claude 3 Opus</a> ได้</p>\n<p><img alt=\"No Description\" src=\"https://www.blognone.com/sites/default/files/externals/514e7d4ab5cccd262c9c249dd912f593.jpg\" /></p>\n<p>ตอนนี้โมเดล Replit Code Repair ยังมีสถานะเป็นโครงการทดลองภายในบริษัท และจะพัฒนาต่อในด้านต่างๆ เช่น รองรับภาษาโปรแกรมให้มากขึ้น ปรับการทำงานให้เสถียรกว่าเดิม แล้วค่อยนำไปใช้งานในระดับโปรดักชันต่อไป</p>\n<p>ที่มา - <a href=\"https://blog.replit.com/code-repair\">Replit</a></p>\n</div></div></div><div><div>Topics: </div><div><div><a href=\"/topics/replit\">Replit</a></div><div><a href=\"/topics/llm\">LLM</a></div><div><a href=\"/topics/programming\">Programming</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b8460745d61735b6819509266423449bbd8eaccc709cf8f5d1776ca08b6eb473","category":"Thai"}
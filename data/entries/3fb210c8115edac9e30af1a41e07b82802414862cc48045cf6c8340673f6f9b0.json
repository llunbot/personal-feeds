{"title":"เผยผู้ดูแล YouTube เข้าถึงวิดีโอ Private ได้ และเคยเกี่ยวข้องกับกรณีข้อมูลเกม Nintendo หลุดออกมาก่อน","link":"https://www.blognone.com/node/140165","date":1717588585000,"content":"<div><div><div><p>เรื่องนี้ต้องย้อนไปเมื่อสัปดาห์ที่ผ่านมา มีรายงานเอกสารข้อมูลภายในของกูเกิลจำนวนมากที่หลุดออกมา ซึ่งมีข้อมูลสำคัญเช่นการกำหนดอัลกอริทึมจัดอันดับผลการค้นหา จนถึงประเด็นการสอบสวนเรื่องต่าง ๆ ในบริษัท ซึ่งตอนนั้นกูเกิลชี้แจงประเด็นอัลกอริทึมการจัดอันดับว่ามีการเปลี่ยนแปลงอยู่ตลอดเวลา</p>\n<p>ล่าสุดเว็บไซต์ Insider Gaming และ 404 Media ค้นพบรายงานในเอกสารหลุดที่ออกมา ว่าพนักงานสัญญาจ้างของกูเกิลมีส่วนเกี่ยวข้องกับข้อมูลหลุด เกี่ยวกับเกม Yoshi’s Crafted World ที่กำหนดเปิดตัวในงาน E3 2017 (<a href=\"https://www.reddit.com/r/nintendo/comments/6gyd01/a_new_yoshi_game_probably_woolly_world_2_is_going/\">โพสต์บน Reddit</a>) โดยเวลานั้นมีข้อสังเกต URL ที่ปรากฏระบุว่า admin.youtube.com ซึ่งแปลว่ามีผู้ดูแลที่สามารถเข้าถึงวิดีโอที่ถูกกำหนดเป็น private ได้</p>\n<p>กูเกิลชี้แจงเกี่ยวกับเหตุการณ์นี้ว่า มีพนักงานสัญญาจ้างชั่วคราวที่จงใจปล่อยข้อมูลของนินเทนโด ซึ่งมีสถานะเป็น private ออกมา โดยใช้บัญชีผู้ดูแลและส่งต่อให้เพื่อน หลังจากเกิดเหตุการณ์ดังกล่าวบริษัทได้ตรวจสอบและทำการแก้ไขไปหมดเรียบร้อยแล้ว</p>\n<p>Insider Gaming ยังรายงานกรณีที่ผู้ดูแล YouTube เข้าถึงข้อมูลวิดีโอและทำข้อมูลหลุดออกมาในอดีตอีกหลายกรณี เช่น ครีเอเตอร์ KSI ทำคอนเทนต์แจกโค้ด Amazon Gift Card แต่โค้ดถูกนำไปใช้งานก่อนที่วิดีโอจะเผยแพร่สาธารณะ หรือกรณีล่าสุดงานแถลงข่าว State of Play ของโซนี่ ก็มีการเปิดเผยรายชื่อเกมออกมาก่อนเริ่มงาน เป็นต้น</p>\n<p>ที่มา: <a href=\"https://insider-gaming.com/how-youtube-leaks-work/\">Insider Gaming</a> และ <a href=\"https://www.theverge.com/2024/6/3/24170740/youtube-insider-access-massive-leaks-nintendo\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/f4b27a0030cf34a022f0100965708e1a.jpg\" /></p>\n</div></div></div><div><div>Topics: </div><div><div><a href=\"/topics/youtube\">YouTube</a></div><div><a href=\"/topics/leak\">Leak</a></div><div><a href=\"/topics/nintendo\">Nintendo</a></div><div><a href=\"/topics/google\">Google</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3fb210c8115edac9e30af1a41e07b82802414862cc48045cf6c8340673f6f9b0","category":"Thai"}
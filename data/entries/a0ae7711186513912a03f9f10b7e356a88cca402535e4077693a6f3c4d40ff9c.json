{"title":"Firefox เริ่มเข้ารหัสชื่อโดเมนระหว่างการเชื่อมต่อ TLS ปิดทางจับข้อมูลว่าใครเข้าเว็บอะไร","link":"https://www.blognone.com/node/136097","date":1696496973000,"content":"<div><div><div><p>Firefox เพิ่งออกเวอร์ชั่น 118 เมื่อปลายเดือนกันยายนที่ผ่านมา โดยฟีเจอร์สำคัญตัวหนึ่งคือการเข้ารหัสข้อความเริ่มต้นเชื่อมต่อ TLS ตามมาตรฐาน Encrypted Client Hello (ECH) ที่เข้ารหัสข้อมูลแทบทั้งหมด ทำให้การดักฟังการเชื่อมต่อไม่สามารถมองเห็นได้ว่าผู้ใช้กำลังเชื่อมต่อไปยังโดเมนอะไร</p>\n<p>การป้องกันการดักฟังมีช่องที่เปิดให้ผู้ดักฟังสามารถสังเกตพฤติกรรมการใช้งานเว็บได้หลายช่อง หลายปีก่อนช่องทางหลักคือการดักฟังการเชื่อมต่อที่ไม่เข้ารหัสโดยตรง แต่หลังจาก HTTPS ได้รับความนิยมสูง ข้อมูลที่ส่งไปมาก็ไม่สามารถดักฟังได้ แต่ยังสามารถสังเกตจากการเรียก DNS ได้อยู่ ภายหลังกระบวนการเข้ารหัส DNS อย่าง DoH ก็ได้รับความนิยมมากขึ้นจนสังเกตได้ยากอีกเช่นกัน ทำให้เหลือช่องทางเดียวคือข้อมูลโดเมนที่ใส่ไว้ระหว่างการเชื่อมต่อ TLS เรียกว่าฟิลด์ SNI เป็นช่องทางสุดท้าย</p>\n<p>ก่อนหน้านี้เคยมี<a href=\"https://www.blognone.com/node/105472\">ความพยายามผลักดันมาตรฐาน ESNI</a> เพื่อเข้ารหัสข้อมูลโดเมนในแพ็กเก็ตเชื่อมต่อมาก่อน แต่ในความเป็นจริงแพ็กเก็ต Client Hello นั้นก็ยังมีฟิลด์อื่นๆ ที่สุ่มเสี่ยงต่อความเป็นส่วนตัวได้เช่นกัน เช่น ALPN แนวทาง ECH จึงเสนอให้เข้ารหัส Client Hello ไปเสียทั้งก้อน ไม่ให้เห็นข้อมูลอะไรอีกเลย อย่างไรก็ดีคนร้ายอาจจะดูข้อมูลรอบข้าง เช่น ขนาดแพ็กเก็ต Client Hello หรือห้วงเวลาที่ตอบกลับกันไปมาเพื่อวิเคราะห์ว่าเข้าเว็บใดอยู่ ซึ่งยังเป็นงานที่ต้องทำเพิ่มเติมต่อไป<a href=\"https://www.blognone.com/node/136079\">แบบเดียวกับ OpenSSH ที่พยายามปิดช่องโหว่แบบนี้</a></p>\n<p>ที่มา - <a href=\"https://blog.mozilla.org/en/products/firefox/encrypted-hello/\">Mozilla Blog</a></p>\n<p><img alt=\"No Description\" src=\"https://www.blognone.com/sites/default/files/externals/3b68b287d870857303e96ce59a2689f4.png\" /></p>\n</div></div></div><div><div>Topics: </div><div><div><a href=\"/topics/firefox\">Firefox</a></div><div><a href=\"/topics/tls\">TLS</a></div><div><a href=\"/topics/https\">HTTPS</a></div><div><a href=\"/topics/privacy\">Privacy</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a0ae7711186513912a03f9f10b7e356a88cca402535e4077693a6f3c4d40ff9c","category":"Thai"}
{"title":"Google เปิดตัว PaLM 2, AI ภาษารองรับกว่า 100 ภาษา รันได้แม้ในโทรศัพท์มือถือ","link":"https://www.blognone.com/node/133775","date":1683737553000,"content":"<div><div><div><p>กูเกิลเปิดตัว PaLM 2 ปัญญาประดิษฐ์ภาษาขนาดใหญ่รุ่นล่าสุดที่กูเกิลระบุว่าเป็นโมเดลที่ดีที่สุดในตอนนี้ โดยไม่ได้ระบุขนาดโมเดล แต่บอกว่าการศึกษาภายในพบว่าโมเดลที่ใหญ่ที่สุดไม่ได้ดีที่สุดเสมอไป และการที่ PaLM 2 ขนาดเล็กกว่าเป็นข้อดีเพราะรันได้เร็วกว่า และมีประสิทธิภาพสูงกว่า โดยฟีเจอร์สำคัญ 3  ด้านของ PaLM 2 ได้แก่</p>\n<ul>\n<li><strong>รองรับกว่า 100 ภาษา</strong>: สามารถทำความเข้าใจภาษาที่ซับซ้อน ศัพท์เฉพาะ, กลอน, หรือปัญหาเชาว์ ได้ในหลายภาษา</li>\n<li><strong>ตรรกะ</strong>: PaLM 2 มีตรรกะที่ดีขึ้น ให้เหตุผลพื้นฐานได้ และยังคำนวณคณิตศาสตร์ได้</li>\n<li><strong>เขียนโปรแกรม</strong>: PaLM 2 เขียนโปรแกรมได้ทั้งภาษาที่มีตัวอย่างจำนวนมาก เช่น Python หรือ JavaScript และแม้แต่ภาษาที่ความนิยมน้อยกว่า เช่น Prolog, Fortran, หรือ Verilog ก็ยังเขียนได้</li>\n</ul>\n<p>กูเกิลใช้ PaLM 2 มาก่อนหน้านี้ใน Bard ตั้งแต่การอัพเดตให้เขียนโปรแกรมได้ และตอนนี้ก็กำลังเปิดให้ใช้งานในภาษาอื่นได้เพิ่มเติม นอกจากนี้ ฟีเจอร์ปัญญาประดิษฐ์ในสินค้าอื่นๆ ของกูเกิล เช่น <a href=\"https://www.blognone.com/node/133005\">Workspace</a> หรือ <a href=\"https://www.blognone.com/node/133544\">Sec-PaLM</a>, ตลอดจนปัญญาประดิษฐ์ช่วยดูแลคลาวด์ Duet AI ที่เปิดตัวในวันนี้ก็ใช้สถาปัตยกรรม PaLM 2 ทั้งสิ้น</p>\n<p>PaLM 2 มี 4 ขนาดจากเล็กไปใหญ่ คือ Gecko, Otter, Bison, และ Unicorn โดย Gecko เล็กจนรันในโทรศัพท์มือถือได้ จากการทดสอบ Samsung Galaxy รุ่นล่าสุดสามารถรัน Gecko ได้ 20 token ต่อวินาที</p>\n<p>วันนี้กูเกิลจะเปิดให้คนทั่วไปสามารถลงชื่อขอใช้ PaLM API ที่เป็น PaLM 2 ได้แล้ว หรือจะใช้บริการระดับองค์กรผ่านบริการ Vertex AI ก็ได้เช่นกัน</p>\n<p>ที่มา - Google I/O</p>\n<p><img alt=\"No Description\" src=\"https://www.blognone.com/sites/default/files/externals/6f4b72c857549b345796a0d3d57c55d3.jpg\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a98cc6511f9fa83ced96d99ba91ef740aab5efba6a25281184a2ef1d50fd5c6d","category":"Thai"}
{"title":"MosaicML เปิดตัวโมเดลปัญญาประดิษฐ์ MPT-7B ใกล้เคียง LLaMA ของเฟซบุ๊กแต่เป็นโอเพนซอร์ส","link":"https://www.blognone.com/node/133718","date":1683473704000,"content":"<div><div><div><p>MosaicML บริการคลาวด์สำหรับปัญญาประดิษฐ์ ประกาศเปิดซอร์สของโมเดล MPT-7B โมเดลปัญญาประดิษฐ์ภาษาขนาดใหญ่ (LLM) แบบโอเพนซอร์สที่สามารถใช้งานเชิงการค้าได้เต็มรูปแบบ โดยมีขนาด 6,700 ล้านพารามิเตอร์ เทียบเท่ากับ<a href=\"https://www.blognone.com/node/132773\">โมเดลเล็กที่สุดของ LLaMA ของ Meta/Facebook</a> และคะแนนทดสอบใกล้เคียงกัน  พร้อมกันฟีเจอร์สำคัญคือรองรับการประมวลผลข้อมูลขนาดใหญ่มาก</p>\n<p>MPT-7B เป็นตระกูลปัญญาประดิษฐ์ที่มีหลายตัว ได้แก่</p>\n<ul>\n<li>MPT-7B: โมเดลฐาน ทดสอบชนะโมเดลโอเพนซอร์สขนาดใกล้เคียงกันแทบทุกตัวยกเว้น LLaMA ที่เฟซบุ๊กไม่เปิดเผยข้อมูลทดสอบ และใช้งานเพื่อการค้าไม่ได้ ตัวโมเดลเป็นสัญญาอนุญาต Apache 2.0</li>\n<li>MPT-7B-StoryWriter-65k+: โมเดลที่จูนมาเฉพาะเพื่อรองรับอินพุตขนาดใหญ่มากระดับนิยายทั้งเล่ม ทีมงานทดสอบด้วยการใส่นิยายเรื่อง The Great Gatsby เข้าไปแล้วให้ปัญญาประดิษฐ์เขียนบทส่งท้ายก็ยังสามารถทำได้สมเหตุสมผลอยู่ โมเดลนี้เป็น Apache 2.0 เช่นกัน</li>\n<li>MPT-7B-Instruct: โมเดลฝึกพิเศษสำหรับการถามตอบ โดยใช้<a href=\"https://www.blognone.com/node/133468\">ชุดข้อมูล Dolly ของ Databrick</a> และ Anthropic มาฝึกการถามตอบ ทำให้สัญญาอนุญาตเป็น CC-By-SA 3.0</li>\n<li>MPT-7B-Chat: โมเดลฝึกเพิ่มเติมจากชุดข้อมูลที่ได้จาก ChatGPT เช่น ShareGPT ทำให้ใช้เพื่อการค้าไม่ได้</li>\n</ul>\n<p>เนื่องจาก MosaicML เป็นบริการฝึกปัญญาประดิษฐ์แบบคลาวด์ทำให้ทางบริษัทโชว์ค่าใช้จ่ายการฝึกไว้ด้วย เช่น โมเดลพื้นฐานนั้นมีค่าใช้จ่ายกว่า 200,000 ดอลลาร์หรือประมาณ 7 ล้านบาท แต่การฝึกคำสั่งกลับใช้ต้นทุนเพียง 37 ดอลลาร์หรือ 1,000 บาทเท่านั้น</p>\n<p>ที่มา - <a href=\"https://www.mosaicml.com/blog/mpt-7b\">MosaicML</a></p>\n<p><img alt=\"No Description\" src=\"https://www.blognone.com/sites/default/files/externals/4f0d04ac4a0d92e900e962f3d6e37dd6.png\" /></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"397ba7afbb0eb78550a19320b35f35e7dbf1a1e7d9c13f0d0449698d1b9f1fd2","category":"Thai"}
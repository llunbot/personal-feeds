{"title":"Cloudflare โชว์โคมไฟลาวารุ่นใหม่ในออฟฟิศโปรตุเกส ใช้สร้างเลขสุ่มเข้ารหัส","link":"https://www.blognone.com/node/145417","date":1742695869000,"content":"<div><div><div><p>Cloudflare โชว์ออฟฟิศใหม่ในเมืองลิสบอน ประเทศโปรตุเกส หลังจากก่อนหน้านี้ใช้โคมไฟลาวาประดับออฟฟิศในซานฟรานซิสโกเพื่อสร้างเลขสุ่มมาก่อนแล้ว ออฟฟิศใหม่นี้ใช้ไม้กระดกที่มีคลื่นภายในเป็นแหล่งค่าสุ่มใหม่</p>\n<p>เครื่องประดับออฟฟิศในลิสบอนนี้ คือ <a href=\"https://wavemotionmachines.com/shop/ols/products/22-hughes-model-one-wave-motion-machine-120vac-220vac\">Hughes Wave Motion Machines</a> ที่ภายในมีมอเตอร์เมื่อกระดกไปมาให้เกิดคลื่นในเครื่องประดับ โดยทาง Cloudflare สั่งทำรุ่นพิเศษขนาด 45 เซนติเมตร แล้วนำไปวางในกำแพงออฟฟิศจำนวน 50 เครื่อง</p>\n<p>กระบวนการสร้างเลขสุ่มของ Cloudflare อาศัยการถ่ายวิดีโอกำแพงนี้ สร้างค่าแฮชของภาพแล้วใช้ค่าแฮชเป็นค่า seed สำหรับฟังก์ชั่น Key Derivation Function (KDF) จากนั้นเปิดเป็น LavaRand API ให้บริการต่างๆ ใช้งาน ที่คนทั่วไปสัมผัสได้คือ คือ Math.random ใน Cloudflare Workers ก็ใช้ค่าสุ่มจากภาพลาวาเหล่านี้เช่นกัน</p>\n<p>ค่าสุ่มในคอมพิวเตอร์ของเรานั้นมาจากหลายแหล่ง เช่น ความแรง Wi-Fi, การพิมพ์ของผู้ใช้, ตลอดจนซีพียูรุ่นใหม่ๆ มีแหล่งกำเนิดค่าสุ่มในตัว อย่างไรก็ดี การมีแหล่งค่าสุ่มเพิ่มเติมนั้นสามารถนำไปผสมกับแหล่งเดิมๆ เพื่อรับประกันได้ว่าค่าสุ่มที่ได้จะมีคุณภาพดีเสมอ หากแหล่งค่าสุ่มคุณภาพไม่ดีพออาจเปิดทางให้แฮกเกอร์คาดเดากุญแจเข้ารหัสได้ เปิดทางการแฮกรูปแบบต่างๆ ต่อไป</p>\n<p>ที่มา - <a href=\"https://blog.cloudflare.com/chaos-in-cloudflare-lisbon-office-securing-the-internet-with-wave-motion/\">Cloudflare</a></p>\n<p><img alt=\"No Description\" src=\"https://www.blognone.com/sites/default/files/externals/9b9ade28241eea6d8c173ab46f0e8c0e.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/be41df6aa5279215788690cc6040bb3c.jpeg\" /></p>\n</div></div></div><div><div>Topics: </div><div><div><a href=\"/topics/cloudflare\">Cloudflare</a></div><div><a href=\"/topics/cryptography\">Cryptography</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"005caf36c18631c765eefa3152888d5d6aa3d5d661d28e721a657fa0fc652e54","category":"Thai"}
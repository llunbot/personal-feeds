{"title":"อดีตรองประธานฯ Amazon บอก ผู้บริหารอยู่คนละโลกกับพนักงาน จึงไม่เข้าใจปัญหาเรียกเข้าออฟฟิศ","link":"https://www.blognone.com/node/145030","date":1740975286000,"content":"<div><div><div><p>Ethan Evans อดีตรองประธานบริษัทบิ๊กเทคอย่าง Amazon โพสต์ข้อความใน X เพื่อจะบอกให้โลกเข้าใจผู้บริหารว่า ทำไมพวกเขาถึงอยากให้พนักงานเข้าออฟฟิศนัก ไม่ใช่ว่าพวกเขาเลวร้ายมาก (จนต้องบังคับให้คนเข้าออฟฟิศทุกวัน) แต่เป็นเพราะพวกเขาอาศัยอยู่ในโลกคนละใบกับพนักงานนั่นเอง</p>\n<p>Evans โพสต์เองเลยว่า เขาเป็น VP จาก Amazon ที่เคยมีประสบการณ์หุ้น Amazon พุ่งขึ้นถึง 9,082% มาแล้ว เขาไม่ได้อยู่ในชีวิตที่ยากลำบากเหมือนมนุษย์เงินเดือนทั่วไป การพูดถึงเรื่องความมั่งคั่งเป็นเรื่องต้องห้ามที่เหล่าผู้บริหารพยายามจะหลีกเลี่ยง ไม่พูดถึงมัน แต่เขาก็อยากจะอธิบายอะไรให้ฟังสักเล็กน้อย</p>\n<p>Evans บอก มันอาจจะดูปากว่าตาขยิบนิดนึง ที่ต้องมาพูดถึงเรื่องผู้บริหารและไม่พูดถึงตัวเอง จากนั้นก็พูดถึงตัวเองว่าไม่ต้องมีภาระเรื่องบ้าน มีพนักงานคอยบริการทำความสะอาดให้ทุก 2 สัปดาห์ มีคนตัดหญ้าในสนามให้ และเขาก็เกษียณในวัย 50 ปีเท่านั้น</p>\n<p>ซึ่งถ้าพูดถึงตำแหน่งที่เหนือกว่าตัวเขาเองและเขาเห็นมามาก แบ่งได้ 6 ข้อ </p>\n<p>1) มีบ้านพักตากอากาศ มีพนักงานหลายคนคอยดูแล<br />\n2) มีเครื่องบินเจ็ทส่วนตัว<br />\n3) มีผู้ช่วยส่วนตัว ไม่ต้องไปจ่ายบิลเอง ไม่ต้องไปเดินจ่ายตลาด เวลาตัวเองยุ่งสุดๆ ก็ไม่จำเป็นต้องไปรับลูกเอง เพราะอะไร? ก็เพราะมีผู้ช่วยส่วนตัวจัดการให้ได้หมด<br />\n4) มีคนขับรถให้<br />\n5) ลูกๆ สามารถเข้าถึงโรงเรียนเอกชนสุดพิเศษที่มีราคาแพงระยับได้<br />\n6) พวกเขาจะอาศัยอยู่ที่ไหนก็ได้ เรื่องต้นทุน เรื่องค่าใช้จ่ายไม่ใช่เรื่องใหญ่</p>\n<p>นี่แค่ตัวอย่างบางส่วนเท่านั้น ที่ทำให้เห็นว่าทำไมผู้บริหารระดับสูงถึงไม่ได้เชื่อมโยงกับพนักงาน ก็เพราะเขาอยู่ในโลกคนละใบกับพนักงานไง การให้ความสำคัญกับเรื่องต่างๆ มันจึงไม่เหมือนกัน </p>\n<p>การที่ผู้บริหารไม่เชื่อมโยงกับพนักงานก็เพราะมีการให้ความสำคัญในเรื่องที่แตกต่างกันนี่แหละ ลองจินตนาการดูว่า ถ้าเราไม่จำเป็นต้องเดินทางไปทำงานเอง แบบว่ามีคนขับรถให้จากประตูบ้านถึงประตูออฟฟิศ ไม่ต้องรีบออกจากออฟฟิศเพื่อไปรับลูกจากโรงเรียนเพราะมีผู้ช่วยส่วนตัวทำให้หมด</p>\n<p>ไม่ต้องไปจ่ายตลาด หรือซื้อของใช้ที่จำเป็น ไม่ต้องทำความสะอาดบ้านเอง ไม่ต้องทำอาหารกินเองเพราะมีพนักงานจัดการให้หมด ไม่ต้องสอนการบ้านลูกเพราะมีติวเตอร์ให้ลูกอยู่แล้ว ชีวิตเราจะเป็นยังไง?</p>\n<p>และนี่คือความมั่งคั่งที่ Evans เคยได้รับตลอด 25 ปีที่ผ่านมา เขาถึงอธิบายได้ว่าทำไมผู้บริหารระดับสูงที่มีความมั่งคั่งถึงต่อไม่ติดกับพนักงานธรรมดาๆ แต่ถ้าอยากให้ผู้บริหารเข้าใจมากขึ้นก็ลองบอกเล่าเรื่องราวของตัวเอง หรือจะอัดคลิปวิดีโอดูก็ได้ (เพื่อให้เขาเห็นว่า วันๆ คุณทำอะไรบ้าง)</p>\n<p>Evans ทิ้งท้ายไว้ว่า อยากให้รู้ว่า เขาแค่อยู่อีกโลกหนึ่ง ไม่ได้หมายความว่าเขาต้องเลวร้ายเสียหน่อย มันแค่ไม่เชื่อมโยงกันเท่านั้นเอง </p>\n<p>อ่านประเด็นก่อนหน้านี้ได้ที่นี่ <a href=\"https://www.blognone.com/node/144220\">Amazon พยายามเรียกพนักงานเข้าออฟฟิศ แต่ที่ไม่พอให้นั่ง ที่จอดรถเต็มฯ</a></p>\n<p><img alt=\"No Description\" src=\"https://www.blognone.com/sites/default/files/externals/a6d5a94aa2209f64dc4d3ab85d6b4ae5.jpeg\" /></p>\n<p>ที่มา - <a href=\"https://x.com/EthanEvansVP/status/1895845734177452369\">Ethan Evans</a></p>\n</div></div></div><div><div>Topics: </div><div><div><a href=\"/topics/amazon\">Amazon</a></div></div></div>","author":"Porplaa","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d13f98e945a56dc3298f2fd2b2440363ad2503a6a1c16198081d89120663d2ff","category":"Thai"}
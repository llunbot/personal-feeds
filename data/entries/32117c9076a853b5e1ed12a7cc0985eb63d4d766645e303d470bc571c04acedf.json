{"title":"Odoo บริษัทซอฟต์แวร์ ERP โอเพนซอร์ส มูลค่าเกิน 1 พันล้านดอลลาร์ เป็นยูนิคอร์นแล้ว","link":"https://www.blognone.com/node/123994","date":1627717562000,"content":"<div><div><div><p>Odoo บริษัทด้านซอฟต์แวร์ ERP/CRM โอเพนซอร์สจากประเทศเบลเยียม ประกาศข่าวการเข้ามาซื้อหุ้นมูลค่า 180 ล้านยูโรจาก Summit Partners ทำให้มูลค่ารวมของบริษัทตอนนี้อยู่ในระดับยูนิคอร์น (เกิน 1 พันล้านดอลลาร์) แล้ว</p>\n<p>ธุรกรรมรอบนี้เป็น Summit Partners เข้ามาซื้อหุ้นจากผู้ถือหุ้นเดิม (ด้วยมูลค่าที่สูงขึ้นจนเป็นยูนิคอร์น) โดยไม่ได้ระดมทุนเข้าบริษัทเพิ่ม ซึ่ง Odoo ให้เหตุผลว่าไม่ได้ต้องการเงินเพิ่ม เนื่องจากบริษัทมีกำไร มีกระแสเงินสดเหลือเฟือ และมีอัตราการเติบโตปีละ 60%</p>\n<p>Odoo เป็นซอฟต์แวร์ ERP โอเพนซอร์ส (ชื่อเดิมคือ OpenERP) ที่ได้รับความนิยมเพิ่มขึ้นมากในช่วงหลัง บริษัทระบุว่ามีผู้ใช้งาน Odoo มากถึง 7 ล้านคน ด้วยเหตุผลว่าเป็นซอฟต์แวร์โอเพนซอร์ส ซึ่งเยอะกว่าซอฟต์แวร์ ERP คู่แข่งรายอื่นๆ มาก และฐานผู้ใช้งานระดับนี้ก็ต่อยอดมาเป็นลูกค้าที่ซื้อบริการพรีเมียมของบริษัท โดยใช้เงินค่าการตลาดน้อยมาก</p>\n<p>ที่มา - <a href=\"https://www.odoo.com/blog/odoo-news-5/odoo-is-now-a-unicorn-so-what-784\">Odoo</a></p>\n<p><img src=\"https://www.blognone.com/sites/default/files/externals/4601bc24f09d744f578bc1f5d681453e.jpg\" /></p>\n</div></div></div><div><div>Topics: </div><div><div><a href=\"/topics/odoo\">Odoo</a></div><div><a href=\"/topics/erp\">ERP</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"32117c9076a853b5e1ed12a7cc0985eb63d4d766645e303d470bc571c04acedf","category":"Thai"}
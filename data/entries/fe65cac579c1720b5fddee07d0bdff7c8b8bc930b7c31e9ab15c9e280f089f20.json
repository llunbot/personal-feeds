{"title":"ญี่ปุ่นเตรียมลงทุน 6 แสนล้านเยน ให้บริษัทผลิตชิป TSMC และบริษัทอื่น ตั้งโรงงานใหม่ในประเทศ","link":"https://www.blognone.com/node/126288","date":1639393703000,"content":"<div><div><div><p>ญี่ปุ่นเตรียมลงทุน 6 แสนล้านเยน (ราว 1.78 แสนล้านบาท) ให้กับบริษัทผลิตชิปจากทั้งไต้หวัน สหรัฐฯ และของญี่ปุ่นเอง เป็นการทยอยให้เป็นเวลาหลายปี พร้อมเงื่อนไขว่าต้องเพิ่มกำลังการผลิตหากชิปขาดแคลน เพื่อรักษาซัพพลายของชิปในประเทศ</p>\n<p>เงิน 6 แสนล้านเยนนี้ แบ่งเป็น 4 แสนล้านเยนที่จะลงทุนให้ TSMC ตั้งโรงงานใหม่ที่จังหวัดคุมาโมโตะ อีก 2 แสนล้านเยน สำหรับบริษัทผลิตชิปจากสหรัฐฯ Micron Technology ที่เพิ่งซื้อโรงงานผลิตชิปของ Elpida Memory ที่ฮิโรชิม่าเพื่อตั้งโรงงานผลิต DRAM และ Kioxia Holdings ที่เป็นผู้ผลิตชิป NAND รายใหญ่ของญี่ปุ่น ซึ่งกำลังตั้งโรงงานแห่งใหม่ในหลายเมือง</p>\n<p>ญี่ปุ่นเตรียมปรับปรุงกฎหมายอำนวยความสะดวกในการลงทุนที่ก่อนหน้านี้เคยใช้กับธุรกิจ 5G ให้ไปโฟกัสด้านธุรกิจเซมิคอนดักเตอร์มากขึ้น โดยจะอนุมัติแผนการลงทุนใหม่โดยอิงจากกฎหมายนี้ ทำให้การลงทุนด้านเซมิคอนดักเตอร์อาจเติบโตได้รวดเร็วขึ้น</p>\n<p><img src=\"https://www.blognone.com/sites/default/files/externals/0e517d4ba51b80f14689a243422f087f.png\" /></p>\n<p>นายฟูมิโอะ คิชิดะ นายกรัฐมนตรีของญี่ปุ่นก็มองว่านอกจาก TSMC แล้ว การขยายภาคการลงทุนของเอกชนโดยการพยายามดึงดูดผู้ผลิตชิปจากสหรัฐฯ ก็เป็นอีกประเด็นที่สำคัญ และกระทรวงอุตสาหกรรมของญี่ปุ่นก็มองว่าการดูแลซัพพลายของชิปเซมิคอนดักเตอร์เป็นปัญหาความมั่นคงที่สำคัญที่สุดเลยทีเดียว</p>\n<p>ดูท่าว่านอกจากไต้หวัน และสหรัฐฯ ที่<a href=\"https://www.blognone.com/node/121162\">นายโจ ไบเดน ประธานาธิบดี เตรียมออกเงินเร่งแก้ปัญหาชิปขาดแคลน</a>แล้ว ญี่ปุ่นน่าจะเป็นอีกหนึ่งในหลายประเทศที่มองเห็นความสำคัญของภาคการผลิตชิป ที่จะส่งผลต่อความมั่นคงของประเทศ และกำลังพยายามขยายการผลิต เพิ่มซัพพลายชิปในประเทศเช่นเดียวกัน</p>\n<p>ที่มา - <a href=\"https://asia.nikkei.com/Business/Tech/Semiconductors/Japan-allocates-5.2bn-to-fund-chip-plants-by-TSMC-and-others\">Nikkei Asia</a></p>\n</div></div></div><div><div>Topics: </div><div><div><a href=\"/topics/japan\">Japan</a></div><div><a href=\"/topics/semiconductor\">Semiconductor</a></div><div><a href=\"/topics/tsmc\">TSMC</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fe65cac579c1720b5fddee07d0bdff7c8b8bc930b7c31e9ab15c9e280f089f20","category":"Thai"}
{"title":"Apple แจ้งนักพัฒนา Live Activities ปรับให้อัปเดตได้สูงสุดทุก 5-15 วินาที จากเดิมอัปเดตได้ทุก 1 วินาที","link":"https://www.blognone.com/node/141776","date":1725231420000,"content":"<div><div><div><p>Live Activities เป็นฟีเจอร์ใน iOS สำหรับให้ข้อมูลกิจกรรมของแอปแบบเรียลไทม์ โดยแสดงผลเป็นแถบด้านบน หรือในหน้าจอขณะล็อก เช่น ผลการแข่งขันกีฬา หรือระยะเวลาที่รถโดยสาร-ไรเดอร์ส่งอาหาร จะมาถึง อย่างไรก็ตามใน iOS 18 ซึ่งตอนนี้อยู่ในสถานะเบต้ารุ่นทดสอบสำหรับพัฒนา Live Activities มีการเปลี่ยนแปลงที่อาจกระทบกับแอปบางประเภท</p>\n<p>แอปเปิลระบุในข้อมูลสำหรับนักพัฒนาว่า Live Activities ใน iOS 18 และ watchOS 11 จะปรับปรุงข้อมูลด้วยความถี่ 5-15 วินาที จากเดิมทำได้ระดับทุก 1 วินาที ซึ่งสำหรับแอปทั่วไประยะเวลาที่อัปเดตระดับนี้ไม่ใช่ปัญหาใหญ่ แต่นักพัฒนาชื่อ Nico <a href=\"https://x.com/dubdubcool/status/1828866370781823175\">บอกว่าเขาทำแอปปั่นจักรยาน</a> ซึ่งเวลาส่วนต่าง 10 วินาทีนี้มีผลต่อการใช้งาน โดยเฉพาะเมื่อซิงก์มาที่อุปกรณ์อื่นสำหรับดูข้อมูลขณะปั่นจักรยาน</p>\n<p>แอปเปิลให้เหตุผลของการตัดสินใจเปลี่ยนระดับความถี่ให้น้อยลง เนื่องจากทุกครั้งที่อัปเดตมีการเขียนข้อมูลลงหน่วยความจำ กระทบต่อทั้งประสิทธิภาพอุปกรณ์และแบตเตอรี แอปเปิลยังบอกด้วยว่า Live Activities ไม่ได้ออกแบบมาสำหรับการถูกอัปเดตข้อมูลที่ระดับเรียลไทม์อยู่แล้ว ทั้งนี้กรณีแอปเรียกรถหรือแอปสั่งอาหาร นาฬิกานับถอยหลังที่แสดงก็ไม่ได้ใช้การซิงก์ข้อมูลแบบเรียลไทม์ แต่อาศัยตัวนับถอยหลังที่ทำงานแยกส่วน</p>\n<p>Live Activities เป็นฟีเจอร์แสดงข้อมูลที่มี<a href=\"https://www.blognone.com/node/131103\">ตั้งแต่ iOS 16</a></p>\n<p>ที่มา: <a href=\"https://9to5mac.com/2024/08/31/live-activities-ios-18/\">9to5Mac</a></p>\n<p><img alt=\"No Description\" src=\"https://www.blognone.com/sites/default/files/externals/70b81b56b1433a4f455f60f1747ebfea.png\" /></p>\n</div></div></div><div><div>Topics: </div><div><div><a href=\"/topics/ios-18\">iOS 18</a></div><div><a href=\"/topics/watchos-11\">watchOS 11</a></div><div><a href=\"/topics/developer\">Developer</a></div><div><a href=\"/topics/apple\">Apple</a></div><div><a href=\"/topics/mobile-app\">Mobile App</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"78e42379353651186215623d71ef4ae7fef7970a8363765880271f1a51905d92","category":"Thai"}
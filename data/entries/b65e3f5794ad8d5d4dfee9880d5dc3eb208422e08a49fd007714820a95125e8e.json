{"title":"EU กล่าวโทษ Apple อาจละเมิดกฎหมาย DMA จากประเด็นเพิ่มเงื่อนไขกับนักพัฒนาใน App Store ที่ยุโรป","link":"https://www.blognone.com/node/140553","date":1719223575000,"content":"<div><div><div><p>เป็นไปตาม<a href=\"https://www.blognone.com/node/140405\">ข่าวที่ออกมาก่อนหน้านี้</a> โดยคณะกรรมการธิการยุโรปหรือ EC (European Commission) แจ้งในขั้นต้นว่าแอปเปิลอาจละเมิดกฎหมายดิจิทัล DMA เนื่องจากได้กำหนดเงื่อนไข ทำให้นักพัฒนาไม่มีอิสระมากพอที่จะทำให้ผู้ใช้งาน สามารถดาวน์โหลดแอปผ่านช่องทางอื่นนอกจาก App Store ซึ่งเป็นข้อกำหนดใน<a href=\"https://www.blognone.com/node/126020\">กฎหมาย DMA</a> นี้</p>\n<p>EC ตั้งข้อสังเกตว่าแอปเปิลได้<a href=\"https://www.blognone.com/node/137877\">ปรับข้อกำหนด</a>สำหรับนักพัฒนาในภูมิภาคยุโรป 3 อย่าง ซึ่งทำให้การดาวน์โหลดแอปผ่านช่องทางอื่นนอกจาก App Store ทำได้ยาก ได้แก่ (1) แอปเปิลห้ามแจ้งข้อมูลในแอป ว่าการจ่ายเงินช่องทางอื่นมีราคาที่ถูกกว่า (2) แอปเปิลอนุญาตให้แทรกลิงก์ได้เท่านั้น ซึ่งลิงก์นี้ต้องผูกกับระบบของแอปเปิล ทำให้นักพัฒนาไม่มีอิสระในการสื่อสาร (3) แอปเปิลยังควบคุมเพื่อให้ได้ส่วนแบ่งการดาวน์โหลดผ่านช่องทางอื่น ซึ่ง EC มองว่าเป็นการควบคุมที่มากเกินไป</p>\n<p>ในขั้นตอนถัดไป EC จะทำการสอบสวนเพิ่มเติม และหากมีข้อสรุปว่าผิดกฎหมาย DMA แอปเปิลอาจถูกปรับเป็นเงินสูงสุด 10% ของรายได้แอปเปิลทั่วโลก</p>\n<p>EC ยังประกาศเตรียมตรวจสอบเพิ่มเติม เกี่ยวการเปลี่ยนแปลงของแอปเปิลในหลายประเด็น ทั้งค่าธรรมเนียม Core Technology Fee, การสร้างขั้นตอนดาวน์โหลดแอปผ่านสโตร์อื่นที่ยุ่งยาก และการกำหนดเงื่อนไขของนักพัฒนาที่สามารถเพิ่มช่องทางดาวน์โหลดอื่นได้</p>\n<p><strong>อัปเดต:</strong> แอปเปิลชี้แจงจากข้อกล่าวหาของ EC บอกว่า ในช่วงหลายเดือนที่ผ่านมา แอปเปิลได้เปลี่ยนแปลงหลายอย่างเพื่อให้เป็นไปตามกฎหมาย DMA ตามที่นักพัฒนาและ EC ได้ให้ความเห็น บริษัทมั่นใจว่าตอนนี้สิ่งที่บริษัททำเป็นไปตามกฎหมาย และนักพัฒนามากกว่า 99% จะจ่ายเงินน้อยลงหรือเท่าเดิม ภายใต้ข้อกำหนดทางธุรกิจใหม่ที่แอปเปิลสร้างขึ้น โดยแอปเปิลยังคงรับฟังข้อคิดเห็นจาก EC อยู่ตลอด (<a href=\"https://www.macrumors.com/2024/06/24/eu-accuses-apple-violating-dma-rules/\">MacRumors</a>)</p>\n<p>ที่มา: <a href=\"https://ec.europa.eu/commission/presscorner/detail/en/ip_24_3433\">European Commission</a></p>\n<p><img src=\"https://www.blognone.com/sites/default/files/externals/1fc27e696d4ff4b1f1c10cd842fad473.png\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/eu\">EU</a></div><div><a href=\"/topics/european-commission\">European Commission</a></div><div><a href=\"/topics/app-store\">App Store</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b65e3f5794ad8d5d4dfee9880d5dc3eb208422e08a49fd007714820a95125e8e","category":"Thai"}
{"title":"Hironobu Sakaguchi บิดาแห่ง Final Fantasy เล่าเบื้องหลังการกลับมาร่วมงาน Square Enix อีกครั้งในรอบ 20 ปี","link":"https://www.blognone.com/node/140730","date":1720075411000,"content":"<div><div><div><p>Hironobu Sakaguchi บิดาแห่ง Final Fantasy ลาออกจาก Square Enix เมื่อปี 2003 เพื่อไปเปิดบริษัท Mistwalker ของตัวเอง และห่างหายไม่ยุ่งกันมานานกว่า 20 ปี</p>\n<p>แต่ล่าสุด <a href=\"https://www.blognone.com/node/140479\">Square Enix ประกาศจัดจำหน่ายเกม Fantasian ของ Mistwalker บนพีซีและคอนโซล</a> ทำให้ Sakaguchi ได้กลับมาร่วมงานกับ Square Enix อย่างเป็นทางการอีกครั้ง</p>\n<p>Sakaguchi ให้สัมภาษณ์กับ Bloomberg ถึงเรื่องราวเบื้องหลังการกลับมาร่วมงาน Square Enix ว่าเป็นอย่างไร</p>\n<ul>\n<li>เขาบอกว่าหลังออกจาก Square Enix แล้วเขาก็หลีกเลี่ยงไม่ยุ่งเกี่ยวมาโดยตลอด เพราะกลัวไปมีผลต่อการตัดสินใจทางธุรกิจต่อซีรีส์ Final Fantasy</li>\n<li>แต่ในปี 2017 <a href=\"https://www.square-enix-games.com/en_US/news/final-fantasy-30th-anniversary-looking-our-past-present-and-future\">ช่วงที่ Final Fantasy ฉลองครบ 30 ปี ทาง Square Enix ได้เชิญเขาไปร่วมงานสัมมนาต่างๆ</a> ทำให้เขามีโอกาสกลับไปคุยกับเพื่อนร่วมงานเก่าๆ เช่น Yoshinori Kitase ผู้กำกับ FF 6-8 ที่ปัจจุบันเป็นผู้บริหารของ Square Enix</li>\n<li>จุดเปลี่ยนจริงๆ เกิดขึ้นในปี 2021 เมื่อเขาได้รับเชิญไปร่วมงาน Final Fantasy XIV เขาจึงเปิดเกมมาลองเล่นเป็นครั้งแรก กลายเป็นว่าตอนนี้ติดงอมแงมไปเรียบร้อย ตัวเขาเองบอกว่าใช้ชีวิตเกือบทั้งหมดอยู่ใน FF14 แล้ว ก่อนมาให้สัมภาษณ์กับ Bloomberg เขายังเล่นเกมอยู่เลย</li>\n<li>หลังจากนั้น Sakaguchi จึงเริ่มสนิทกับ Naoki Yoshida ผู้กำกับและโปรดิวเซอร์ของ FF14 โดยมีการนัดกินข้าวกันอยู่เสมอ</li>\n<li>มีอยู่วันหนึ่งที่นัดกัน Sakaguchi เปรยขึ้นมาว่าเขาอยากนำเกม Fantasian ที่มีเฉพาะบน Apple Arcade ไปยังแพลตฟอร์มอื่นๆ ด้วย โดย Mistwalker ตั้งใจเป็นผู้จัดจำหน่ายเอง ซึ่ง Yoshida ก็เสนอขึ้นมาว่าถ้าให้ Square Enix เป็นผู้จัดจำหน่ายจะได้ไหม</li>\n<li>หลังจากนั้นดีล Fantasian เวอร์ชันพีซีและคอนโซลจึงเกิดขึ้น โดย Sakaguchi บอกว่าเชื่อมั่นในตัวของ Yoshida จึงมั่นใจที่จะให้ Square Enix เป็นผู้จัดจำหน่าย</li>\n<li>Sakaguchi บอกว่าการกลับมายัง Square Enix รอบนี้ เขามีความกังวลอยู่บ้างว่าพนักงานในบริษัทจะรู้สึกกับเขาอย่างไร แต่พบว่าได้รับการต้อนรับอย่างอบอุ่น เมื่อข่าว Fantasian ประกาศสู่สาธารณะ เขาได้รับข้อความทวีตจากพนักงาน Square จำนวนมากบอกว่า \"ยินดีต้อนรับกลับมาอีกครั้ง\"</li>\n<li>เขาบอกว่าจะไม่เข้าไปยุ่งกับ Final Fantasy หรือเกมอื่นๆ ที่เขาเคยมีส่วนร่วมในอดีตอีก เพราะเปลี่ยนสถานะจากผู้สร้างมาเป็นผู้เล่นเรียบร้อยแล้ว และไม่สนใจนำเกมเก่าๆ ของ Mistwalker อย่าง Lost Odyssey หรือ Blue Dragon มารีมาสเตอร์-รีเมคใหม่ลงคอนโซลยุคปัจจุบัน</li>\n<li>เกมเดียวที่เขาอยากนำกลับมาคือ Terra Battle เกมมือถือของ Mistwalker ที่ออกในปี 2014 และปัจจุบันเล่นไม่ได้แล้ว ปิดเซิร์ฟเวอร์ไปแล้ว</li>\n<li>ตอนนี้เขา<a href=\"https://www.blognone.com/node/136642\">กำลังทำเกมใหม่ที่เคยประกาศไว้</a> แต่ยังไม่เปิดเผยว่าเป็นเกมอะไร แม้บริษัทเพิ่งจดเครื่องหมายการค้าคำว่า Fantasian Dark Edge แต่เขาก็ไม่ยืนยันว่าเกี่ยวข้องกันหรือไม่</li>\n</ul>\n<p>ที่มา - <a href=\"https://www.bloomberg.com/news/newsletters/2024-07-03/-final-fantasy-creator-hironobu-sakaguchi-reunites-with-square-enix?srnd=technology-vp\">Bloomberg</a></p>\n<p>Hironobu Sakaguchi และ Naoki Yoshida ภาพจาก <a href=\"https://x.com/auuo/status/1803096152520430027/photo/1\">Sakaguchi</a></p>\n<p><img alt=\"No Description\" src=\"https://www.blognone.com/sites/default/files/externals/4a4d0c8067a874af03fb1574500e13cb.jpg\" /></p>\n</div></div></div><div><div>Topics: </div><div><div><a href=\"/topics/square-enix\">Square Enix</a></div><div><a href=\"/topics/games\">Games</a></div><div><a href=\"/topics/final-fantasy\">Final Fantasy</a></div><div><a href=\"/topics/mistwalker\">Mistwalker</a></div><div><a href=\"/topics/fantasian\">Fantasian</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f0df7effd384ec72e8696d9e34b401e388c35ba3211fb34a677d7db1dc881d83","category":"Thai"}
{"title":"NVIDIA เปิดตัว GeForce RTX 3050 6GB ลดคอร์ คล็อค แรม กินไฟ 70W ขาย 169 ดอลลาร์","link":"https://www.blognone.com/node/138023","date":1706927963000,"content":"<div><div><div><p>ในขณะที่ GeForce RTX ซีรีส์ 40 กำลังจะสุดรอบของมัน (ธรรมเนียมของ NVIDIA เปิดตัวจีพียูใหม่ทุก 2 ปี) และ <a href=\"https://www.blognone.com/node/137396\">GeForce RTX ซีรีส์ 50 โค้ดเนม Blackwell น่าจะเปิดตัวปลายปีนี้</a></p>\n<p>แต่ล่าสุด NVIDIA กลับเปิดตัวจีพียู GeForce RTX 3050 รุ่นแรม 6GB ออกมาเป็นทางเลือกใหม่สำหรับตลาดการ์ดจอรคาถูก และวางตัวมาแทนที่ GeForce GTX 1650 และ 1050 ที่เคยอยู่ในตลาดนี้มาก่อน ถือเป็นครั้งแรกในรอบหลายปีที่เราเห็นการ์ดราคาต่ำกว่า 200 ดอลลาร์จากค่าย NVIDIA นับจาก 1650 เป็นต้นมา</p>\n<p><a href=\"https://www.blognone.com/node/126538\">NVIDIA นั้นมี GeForce RTX 3050 รุ่นแรม 8GB วางขายมาตั้งแต่ต้นปี 2022</a> ในราคา 249 ดอลลาร์ ส่วนรุ่นที่เปิดตัวคราวนี้คือ GeForce RTX 3050 รุ่นแรม 6GB แต่นอกจากลดแรมแล้ว ยังใช้ชิปจีพียูคนละตัวกันที่ปรับลดจำนวนคอร์ลงมา ลดคล็อค แถมยังลดค่าพลังงาน TDP ลงมาจาก 115 วัตต์เหลือเพียง 70 วัตต์ วางขายในราคา 169 ดอลลาร์ (ทำไมพี่ไม่เรียก 3040 ไปซะเลยนะ!)</p>\n<p>การที่ GeForce RTX 3050 รุ่น 6GB มีสเปกลดลง กินไฟน้อยลง (เสียบแค่ PCIe อย่างเดียวไม่ต้องต่อไฟเพิ่ม) แถมราคาถูกลงมาก ทำให้มันเหมาะกับการใช้งานในเดสก์ท็อปเกมมิ่งรุ่นเริ่มต้น เพราะรองรับฟีเจอร์ยุคใหม่ๆ ของค่าย NVIDIA อย่าง ray tracing หรือ DLSS Super Resolution ในตัว</p>\n<p>ตอนนี้ผู้ผลิตการ์ดจอ OEM แบรนด์ต่างๆ ได้แก่ ASUS, Colorful, Gainward, GALAX, GIGABYTE, INNO3D, KFA2, MSI, Palit, PNY, ZOTAC เริ่มวางขายสินค้า 3050 6GB กันเรียบร้อยแล้ว</p>\n<p><img alt=\"No Description\" src=\"https://www.blognone.com/sites/default/files/externals/a646376956597741a590a6fd6cdff5a5.jpg\" /></p>\n<p>ที่มา - <a href=\"https://www.nvidia.com/en-us/geforce/news/rtx-3050-6gb-out-now/\">NVIDIA</a>, <a href=\"https://arstechnica.com/gadgets/2024/02/new-6gb-version-of-the-rtx-3050-may-be-nvidias-first-sub-200-gpu-in-over-4-years/\">Ars Technica</a></p>\n</div></div></div><div><div>Topics: </div><div><div><a href=\"/topics/geforce\">GeForce</a></div><div><a href=\"/topics/nvidia\">NVIDIA</a></div><div><a href=\"/topics/gpu\">GPU</a></div><div><a href=\"/topics/nvidia-ampere\">NVIDIA Ampere</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3e968581daca8cd04e29f6ca277adf2ebc13a9d48947aa9ab1ec6f3c1e5222e1","category":"Thai"}
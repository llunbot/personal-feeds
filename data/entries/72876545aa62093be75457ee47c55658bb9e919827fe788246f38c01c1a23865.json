{"title":"[Bloomberg] รายได้จากโฆษณา Twitter ลดลง จากไตรมาสละ 1,000 ล้านเหลือ 600 ล้านดอลลาร์","link":"https://www.blognone.com/node/137204","date":1702443477000,"content":"<div><div><div><p>Bloomberg อ้างแหล่งข่าวใกล้ชิด ระบุว่า X/Twitter มีรายได้จากโฆษณาราว 2.5 พันล้านดอลลาร์ในช่วงสามไตรมาสแรกของปี 2023</p>\n<p>ตัวเลขเฉลี่ยรายได้จากโฆษณาต่อไตรมาสของ X อยู่ที่ราว 600 ล้านดอลลาร์ (ลดลงจากปี 2022 ที่ X ทำรายได้จากโฆษณาได้ไตรมาสละ 1,000 ล้านดอลลาร์) หากในไตรมาสสุดท้ายของปียังรักษาตัวเลขระดับนี้ได้ เท่ากับว่ารายได้ทั้งปีจะอยู่ราว 3.4 พันล้านดอลลาร์</p>\n<p>ปกติแล้ว X มีรายได้จากโฆษณาคิดเป็น 70-75% ของรายได้ทั้งหมด ส่วนที่เหลือคือรายได้จาก subscription (Twitter Blue หรือ X Premium) และการขายข้อมูลจาก API (ในปี 2021 ขายข้อมูลได้ 572 ล้านดอลลาร์ต่อปี)</p>\n<p>ตัวเลขรายได้รวมก่อน Elon Musk ซื้อกิจการอยู่ที่ 5 พันล้านดอลลาร์ต่อปี แต่ช่วงนั้นบริษัทขาดทุน ส่วนในยุคของ Elon ถึงแม้รายได้ลดลง แต่รายจ่ายก็ลดลงมากเช่นกัน จึงยังมีโอกาสพลิกกลับมาทำกำไรได้</p>\n<p>ที่มา - <a href=\"https://www.bloomberg.com/news/articles/2023-12-12/musk-s-x-2023-ad-sales-projected-to-slump-to-about-2-5-billion\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/e1a1f705916cb641895566630d4a9437.png\" /></p>\n</div></div></div><div><div>Topics: </div><div><div><a href=\"/topics/twitter\">Twitter</a></div><div><a href=\"/topics/x-company\">X.com</a></div><div><a href=\"/topics/advertising\">Advertising</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"72876545aa62093be75457ee47c55658bb9e919827fe788246f38c01c1a23865","category":"Thai"}
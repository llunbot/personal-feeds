{"title":"Ford เปิดตัวระบบปฏิบัติการรถยนต์รุ่นใหม่ อิงจาก Android Automotive, มี Google Play","link":"https://www.blognone.com/node/138041","date":1707110359000,"content":"<div><div><div><p>เมื่อช่วงปลายเดือนมกราคมที่ผ่านมา Ford เปิดตัวระบบปฏิบัติการสำหรับหน้าจอแสดงผลในรถยนต์ (Ford ใช้คำว่า Digital Experience) ที่พัฒนาต่อยอดจาก Android Automotive <a href=\"https://www.blognone.com/node/120963\">ตามที่ Ford เซ็นสัญญากับกูเกิลไว้ตั้งแต่ปี 2021</a> และ<a href=\"https://www.blognone.com/node/124628\">โครงการนี้รับผิดชอบโดย Doug Field อดีตหัวหน้าทีม Apple Car ที่ย้ายไปอยู่กับ Ford ในปีเดียวกัน</a></p>\n<p>Digital Experience ตัวใหม่มีสิ่งที่ผู้ใช้คาดหวังครบถ้วน มีแอพกูเกิลครบชุดทั้ง Chrome, Google Maps, Google Play รองรับทั้งการโหลดแอพและเกม พรีโหลดแอพดังๆ อย่าง Spotify, Amazon Prime Videos, Vivaldi ส่วนระบบสั่งงานด้วยเสียงมีทั้ง Google Assisstant และ Amazon Alexa, ระบบโปรไฟล์แยกตามผู้ขับ มีแอพ สถานที่ ที่อยู่ติดต่อ แยกตามโปรไฟล์, รองรับการเชื่อมต่อกับคีย์บอร์ดบลูทูธเพื่อให้ป้อนข้อมูลง่ายขึ้น, รองรับการเชื่อมต่อสมาร์ทโฟนทั้ง Android Auto และ CarPlay, อัพเดตตัวเองได้ผ่าน OTA</p>\n<p>ฝั่งฮาร์ดแวร์ระบุคร่าวๆ ว่ามีซีพียูแรงขึ้น 5 เท่า, จีพียูแรงขึ้น 14 เท่า, แรมเพิ่มขึ้น 4 เท่า, สตอเรจเพิ่มขึ้น 8 เท่า เทียบกับระบบที่ Ford ใช้ในปัจจุบัน (ระบบปัจจุบันเป็น BlackBerry QNX) รองรับการเชื่อมต่อผ่าน 5G</p>\n<p>ระบบปฏิบัติการตัวใหม่นี้จะใช้งานกับรถยนต์แบรนด์ Ford และ Lincoln โดยเริ่มใช้งานกับ Lincoln Nautilus รุ่นปี 2024 ซึ่งเริ่มวางขายแล้ว รถยนต์รุ่นนี้มีจุดเด่นตรงมีหน้าจอขนาดใหญ่ถึง 48 นิ้วที่แผงคอนโซลด้านหน้าด้วย</p>\n<p>ที่มา - <a href=\"https://media.ford.com/content/fordmedia/fna/us/en/news/2024/01/22/enhance-your-drive--introducing-the-all-new-ford-and-lincoln-dig.html\">Ford</a>, <a href=\"https://www.theverge.com/2024/1/22/24045932/ford-android-screen-display-size-os-apps-gaming-lincoln\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/159c346816231a64d7e82cf74c5011b2.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/72fee55459fe843b22a5deecdfb52ee7.jpeg\" /></p>\n</div></div></div><div><div>Topics: </div><div><div><a href=\"/topics/ford\">Ford</a></div><div><a href=\"/topics/android-automotive\">Android Automotive</a></div><div><a href=\"/topics/google-play\">Google Play</a></div><div><a href=\"/topics/automobile\">Automobile</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2ef59f0d58ef0d0b5d079d21b81f006a2b0e347964822b11e380961cb78b496f","category":"Thai"}
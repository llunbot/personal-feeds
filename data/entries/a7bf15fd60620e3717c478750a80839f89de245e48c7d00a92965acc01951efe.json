{"title":"[ลือ] iPhone 17 Air ราคาขายเท่ากับรุ่น Plus - ตอนแรกจะตัดพอร์ต USB-C แต่เกรงใจ EU","link":"https://www.blognone.com/node/145297","date":1742143590000,"content":"<div><div><div><p>พบกันทุกสัปดาห์สำหรับจดหมาย Power On โดย Mark Gurman แห่ง Bloomberg ซึ่งคราวนี้ว่าด้วย iPhone 17 รุ่นใหม่เครื่องบางที่เรียก iPhone 17 Air รวมทั้งข้อมูลล่าสุดของจอภาพแยก Studio Display</p>\n<p>สำหรับ iPhone 17 Air ซึ่งมี<a href=\"https://www.blognone.com/node/144048\">รายงานก่อนหน้านี้</a>ระยะหนึ่งแล้ว ว่าจะเป็นรุ่นใหม่แทนที่ Plus วางจุดขายคือเครื่องที่บางมาก <a href=\"https://www.blognone.com/node/141068\">ไม่เน้นสเป็กฮาร์ดแวร์</a> แต่รายงานล่าสุดนี้บอกว่า iPhone 17 Air มี Camera Control แถมด้วยกล้อง ProMotion แบบเดียวกับรุ่น Pro</p>\n<p>ข้อมูลอื่น เครื่องส่วนบางที่สุด 5.5 มิลลิเมตร, <a href=\"https://www.blognone.com/node/141925\">ราคาขายเริ่มต้นเท่ากับรุ่น iPhone 16 Plus</a> ที่มาแทนที่, กล้องหลัง 1 ตัว, ลำโพงตัวเดียว (ปกติมี 2), จอ 6.6 นิ้ว, แบตเตอรีขนาดเล็กลง แต่แอปเปิลพยายามทำให้ระยะเวลาใช้งานเหมือนรุ่นก่อนหน้า และใช้<a href=\"https://www.blognone.com/node/144793\">ชิป C1</a> เหมือน <a href=\"https://www.blognone.com/node/144792\">iPhone 16e</a></p>\n<p>Gurman บอกว่าแอปเปิลเดิมต้องการออกแบบให้ iPhone 17 Air บางมากจนต้องตัดพอร์ตชาร์จ USB-C ออกไป เป็นระบบชาร์จไร้สายอย่างเดียว แต่สุดท้ายแผนนี้ก็ล้มเลิก เพราะไม่ต้องการมีปัญหากับสหภาพยุโรป</p>\n<p>มีข้อมูลเพิ่มเติมเป็นภาพหลุดต้นแบบ iPhone 17 ทั้งสี่รุ่นจาก Sonny Dickson ซึ่งทำให้เห็นว่ากล้องหลัง iPhone 17 Air มีตัวเดียว และเครื่องก็บางมากเมื่อเทียบกับรุ่นอื่น ส่วนกล้องหลังรุ่นอื่นเป็นแผงสี่เหลี่ยมผืนผ้าตามข่าวลือก่อนหน้านี้ (ภาพทั้งหมดอยู่ท้ายข่าว)</p>\n<p>ส่วนข้อมูลจอภาพ Studio Display ที่ก่อนหน้านี้ Gurman บอกว่าแอปเปิลกำลังพัฒนารุ่นใหม่<a href=\"https://www.blognone.com/node/144730\">โค้ดเนม J427</a> ล่าสุดเขาบอกว่าแอปเปิลกำลังพัฒนาจออีกรุ่นโค้ดเนม J527 ซึ่งมีรายละเอียดสเป็กต่างจาก J427 เขาเองไม่แน่ใจว่า J527 จะเป็น Studio Display รุ่นที่สามออกหลังจากนั้นอีก หรือเป็นอีกต้นแบบหนึ่งที่แอปเปิลกำลังพิจารณาเทียบกับ J427 อย่างไรก็ตามข้อมูลก่อนหน้านี้บอกว่า Studio Display มีกำหนดออกมาเร็วที่สุดคือปี 2026</p>\n<p>ที่มา: <a href=\"https://www.bloomberg.com/news/newsletters/2025-03-16/apple-iphone-17-air-foldable-iphone-details-ai-crisis-to-haunt-top-100-event-m8bl3a9c\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/4a7eb91b4b386cbafca6fbf124eedd5b.jpeg\" /></p>\n<blockquote><p>Here’s your first look at the iPhone 17 dummies, Thoughts? <a href=\"https://t.co/WnOjD71Iba\">pic.twitter.com/WnOjD71Iba</a></p>\n<p>— Sonny Dickson (@SonnyDickson) <a href=\"https://twitter.com/SonnyDickson/status/1901133468912038374?ref_src=twsrc%5Etfw\">March 16, 2025</a></p></blockquote>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/rumors\">Rumors</a></div><div><a href=\"/topics/iphone-17\">iPhone 17</a></div><div><a href=\"/topics/studio-display\">Studio Display</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a7bf15fd60620e3717c478750a80839f89de245e48c7d00a92965acc01951efe","category":"Thai"}
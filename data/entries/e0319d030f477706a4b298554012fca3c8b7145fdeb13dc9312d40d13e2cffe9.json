{"title":"เกม Warhammer 40,000: Space Marine 2 ขายดี ทีมงานเตรียมพัฒนาภาคต่อแล้ว","link":"https://www.blognone.com/node/142154","date":1727160756000,"content":"<div><div><div><p>เกมยิงแหลกถล่มฝูงเอเลี่ยน Warhammer 40,000: Space Marine 2 ที่เพิ่งวางขายเมื่อวันที่ 9 กันยายน 2024 ประสบความสำเร็จทั้งในแง่เสียงวิจารณ์และยอดขาย จนล่าสุดทีมงานให้สัมภาษณ์ว่าเริ่มเตรียมไอเดียทำเกมภาค 3 แล้ว</p>\n<p>Warhammer 40,000: Space Marine 2 เป็นภาคต่อของเกม Warhammer 40,000: Space Marine ภาคแรกที่ออกในปี 2011 (ทิ้งช่วงห่างกัน 13 ปี) และพัฒนาโดยบริษัทใหม่ทั้งหมด ภาคแรกพัฒนาโดยสตูดิโอ Relic Entertainment จัดจำหน่ายโดย THQ ส่วนภาคสองพัฒนาโดย Saber Interactive และจัดจำหน่ายโดย Focus Entertainment</p>\n<p><a href=\"https://www.metacritic.com/game/warhammer-40000-space-marine-ii/\">เกมทำคะแนนรีวิวเฉลี่ยได้ 82/100</a> ส่วนยอดขายถึงแม้ไม่ได้เปิดเผยจำนวนที่ขายได้ แต่ก็เปิดเผยจำนวนผู้เล่นมากกว่า 2 ล้านคนในวันแรก และสถิติผู้เล่นพร้อมกันสูงสุด 225,690 คนบน Steam ถือเป็นเกมซีรีส์ Warhammer ที่มีผู้เล่นเยอะที่สุดเป็นประวัติการณ์ (เกมมีเวอร์ชันคอนโซล PS5 และ Xbox Series X|S ด้วย)</p>\n<p>Tim Willits ประธานเจ้าหน้าที่ฝ่ายครีเอทีฟของ Saber Interactive <a href=\"https://www.blognone.com/node/138707\">ที่เพิ่งแยกตัวจากบริษัทแม่ Embracer Group เมื่อต้นปี 2024</a> ยืนยันว่าตอนนี้ Dmitry Grigorenko ผู้กำกับเกมภาคนี้มีไอเดียเนื้อเรื่องต่อจากเกมภาค 2 แล้ว และอาจกลายเป็น DLC เนื้อเรื่องเสริม หรือจะเป็นเกมภาค 3 ต่อก็ได้เช่นกัน</p>\n<p>ตัวของ Tim Willits เคยเป็นผู้บริหารของ id Software มายาวนาน ก่อนย้ายมาอยู่กับ Saber ในปี 2019 (เกมสุดท้ายที่เขามีส่วนร่วมพัฒนาที่ id Software คือ Doom Eternal) เขาให้ความเห็นว่า Space Marine 2 ขายได้เร็วกว่าเกมทั้งหมดที่เขาเคยทำมา ซึ่งนับรวม Doom, Quake, Wolfenstein ทุกภาค และบอกว่าต้นทุนค่าพัฒนา Space Marine 2 นั้นถูกกว่า Doom Eternal กว่าครึ่ง แปลว่าเกม Space Marine 2 น่าจะทำกำไรให้กับ Saber เป็นอย่างมาก</p>\n<p>โมเดลธุรกิจของ Saber Interactive มีทั้งการรับจ้างพัฒนาเกมให้สตูดิโออื่น, รับจัดจำหน่ายเกมให้สตูดิโอขนาดเล็ก และพัฒนาเกมของตัวเอง โดยมีผลงาน World War Z ที่ขายในปี 2019 และประสบความสำเร็จอย่างสูง มีผู้เล่นมากถึง 25 ล้านคน ระบบจัดการซอมบี้จำนวนมหาศาลในเกม World War Z ยังถูกนำมาใช้กับมอนสเตอร์ในเกม Space Marine 2 ด้วย</p>\n<p>Willits บอกว่าความสำเร็จของ Space Marine 2 ช่วยให้ทีม Saber มั่นใจในตัวเองมากขึ้น กล้าคิดใหญ่ และกล้าผลักดันเกมในสังกัดทั้งที่พัฒนาเองและช่วยจัดจำหน่ายให้สตูดิโออื่น</p>\n<p>ที่มา - <a href=\"https://www.ign.com/articles/success-of-warhammer-40000-space-marine-2-changes-everything-dev-says-and-yes-there-are-ideas-for-space-marine-3\">IGN</a></p>\n<blockquote><p>Warhammer superfan Henry Cavill has been playing Space Marine 2 and says he loves the game <a href=\"https://t.co/Rv7yy3teBy\">pic.twitter.com/Rv7yy3teBy</a></p>\n<p>— Dexerto (@Dexerto) <a href=\"https://twitter.com/Dexerto/status/1838217585176768884?ref_src=twsrc%5Etfw\">September 23, 2024</a></p></blockquote>\n</div></div></div><div><div>Topics: </div><div><div><a href=\"/topics/warhammer\">Warhammer</a></div><div><a href=\"/topics/saber-interactive\">Saber Interactive</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e0319d030f477706a4b298554012fca3c8b7145fdeb13dc9312d40d13e2cffe9","category":"Thai"}
{"title":"ญี่ปุ่นปรับแนวทาง วิศวกรไอทีต่างชาติขออยู่ยาวง่ายขึ้น รอรัฐบาลอนุมัติสั้นลง","link":"https://www.blognone.com/node/135549","date":1693560014000,"content":"<div><div><div><p>ญี่ปุ่นเตรียมย่นระยะเวลาอนุมัติการขอพักอาศัยในญี่ปุ่นระยะยาวให้กับวิศวกร IT จากเดิมที่ใช้เวลา 3 เดือนเหลือเดือนเดียว โดยจะเริ่มใช้ระบบใหม่ในเร็ว ๆ นี้</p>\n<p>จากเดิมวิศวกรจากต่างประเทศจะต้องขออนุมัติอาศัยระยะยาวด้วยการส่งข้อมูลบริษัทผู้ว่าจ้างในญี่ปุ่น ประสบการณ์ทำงาน และทักษะด้านอาชีพให้กับสำนักงานตรวจคนเข้าเมืองของญี่ปุ่นก่อนและรออนุมัตินานที่สุดถึง 3 เดือน</p>\n<p>นอกจากนี้ ถ้าเป็นบริษัทขนาดเล็กและขนาดกลางของญี่ปุ่นที่ยังไม่เคยจ้างชาวต่างชาติมาก่อนจะต้องรอรัฐบาลเข้ามาตรวจสอบสถานะการเงินและรายละเอียดตำแหน่งงานอย่างน้อย 3 เดือน เพื่อป้องกันการว่างงานของชาวต่างชาติจากการที่บริษัทล้มละลาย</p>\n<p>ญี่ปุ่นจะเปลี่ยนมาใช้ระบบใหม่ ให้รัฐบาลท้องถิ่นส่งที่ปรึกษาที่ได้รับการว่าจ้างจากเทศบาลเข้ามาตรวจสอบบริษัทล่วงหน้า บริษัทที่ผ่านเกณฑ์จะได้รับการอนุญาตให้จ้างงานชาวต่างชาติได้ วิธีนี้จะช่วยย่นระยะเวลาการรออนุมัติให้สั้นลง และลดการขาดแคลนแรงงานในบริษัท</p>\n<p>รัฐบาลญี่ปุ่นกำลังจัดทำกรอบใหม่ในเขตพิเศษทางยุทธศาสตร์ 13 แห่งทั่วประเทศ รัฐบาลท้องถิ่นที่จะปรับใช้ระบบนี้จะทำแผนการรวมถึงกำหนดคุณสมบัติของบริษัทที่จะได้รับอนุญาตให้จ้างงานชาวต่างชาติ</p>\n<p>ข้อมูลของสำนักงานตรวจคนเข้าเมืองของญี่ปุ่นเผยว่า ชาวต่างชาติที่เข้ามาอยู่ในญี่ปุ่นเป็นระยะยาวมีอยู่ราว 3,070,000 คนในช่วงสิ้นปีที่แล้ว นับว่าเป็นครั้งแรกที่มีจำนวนเกิน 3,000,000 คน</p>\n<p>ที่มา - <a href=\"https://asia.nikkei.com/Spotlight/Japan-immigration/Japan-to-expedite-residency-approval-for-IT-engineers\">Nikkei Asia</a></p>\n<p><img alt=\"No Description\" src=\"https://www.blognone.com/sites/default/files/externals/bcdda8184a5226798271287a508ee0c3.jpg\" /></p>\n</div></div></div><div><div>Topics: </div><div><div><a href=\"/topics/japan\">Japan</a></div></div></div>","author":"Augustine","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e7400c935cfc51203ae403e2585742274688f574a606d59f4d85495191b35754","category":"Thai"}
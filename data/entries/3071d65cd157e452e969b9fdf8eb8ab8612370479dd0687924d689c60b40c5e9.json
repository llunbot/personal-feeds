{"title":"Disney+ มีจำนวนสมาชิกลดลงเหลือ 146.1 ล้านบัญชี เหตุเสียลิขสิทธิ์คริกเกตในอินเดีย","link":"https://www.blognone.com/node/135205","date":1691626103000,"content":"<div><div><div><p>ดิสนีย์เปิดเผยจำนวนสมาชิกสตรีมมิ่ง Disney+ ในรายงานผลประกอบการประจำไตรมาสล่าสุด โดยจำนวนสมาชิกรวมทั่วโลกอยู่ที่ 146.1 ล้านบัญชี ลดลง 11.7 ล้านบัญชี เมื่อเทียบกับ<a href=\"https://www.blognone.com/node/133782\">ไตรมาสก่อนหน้า</a> สาเหตุจากลูกค้า Disney+ Hotstar ในอินเดียที่ยกเลิก 12.5 ล้านบัญชี หลังจาก Hotstar ไม่ได้ถือลิขสิทธิ์ถ่ายทอดสดการแข่งขันคริกเกต Indian Premier League หากพิจารณาเฉพาะ Disney+ ในอเมริกาลดลง 3 แสนบัญชี ส่วนต่างประเทศเพิ่มขึ้น 1.1 ล้านบัญชี</p>\n<p>ส่วนธุรกิจ Direct-to-Consumer ของดิสนีย์ ซึ่งรวมทั้งสตรีมมิ่ง Disney+, Hulu และ ESPN+ รายได้รวมเพิ่มขึ้น 9% เมื่อเทียบกับไตรมาสเดียวกันในปีก่อนเป็น 5,525 ล้านดอลลาร์ แต่ขาดทุนเฉพาะส่วนนี้ 512 ล้านดอลลาร์</p>\n<p>Bob Iger ซีอีโอดิสนีย์มองว่าธุรกิจสตรีมมิ่งยังคงสร้างการเติบโตได้ในระยะยาว และจะให้คุณค่ากับดิสนีย์ใน 5 ปีข้างหน้า โดยเชื่อมโยงกับธุรกิจหลักในเครือทั้งสตูดิโอภาพยนตร์ และสวนสนุก</p>\n<p>ในช่วงแถลงผลประกอบการ Iger ยังพูดถึงแนวทางปรับปรุงรายได้-กำไร ของ Disney+ และธุรกิจสตรีมมิ่งตัวอื่น โดยเตรียมขึ้นราคาแพ็คเกจแบบไม่มีโฆษณาขึ้นอีก มีผลทั้ง Disney+ และ Hulu ในเดือนตุลาคม ส่วนแพ็คเกจแบบมีโฆษณายังไม่ขึ้นราคา นอกจากนี้ยังเตรียมขยายแพ็คเกจแบบมีโฆษณาให้มากประเทศขึ้น Iger ยังพูดถึงแนวทางป้องกันการแชร์รหัสผ่านหารบัญชี ว่าเตรียมทำระบบป้องกันเหมือน Netflix ภายในปี 2024</p>\n<p>ที่มา: <a href=\"https://www.cnbc.com/2023/08/09/disney-dis-earnings-report-q3-2023.html\">CNBC</a></p>\n<p><img src=\"https://www.blognone.com/sites/default/files/externals/e166bcf0a15c8a3c9a01e408053456ec.jpg\" alt /></p>\n<p>จำนวนสมาชิก Disney+ ไม่รวม Disney+ Hotstar</p>\n<p><img alt=\"No Description\" src=\"https://www.blognone.com/sites/default/files/externals/30bd150a6a3030ae077b1fce29c4c2fc.png\" /></p>\n<p>ของแถม กำหนดเปิดตัว ภาพยนตร์ ซีรี่ส์ และเครื่องเล่นใหม่ในสวนสนุก ตั้งแต่ไตรมาสปัจจุบันเป็นต้นไป</p>\n<p><img alt=\"No Description\" src=\"https://www.blognone.com/sites/default/files/externals/ff7c3da5dc4a0c8c85a569eb2c8ff13c.png\" /></p>\n<p><img alt=\"No Description\" src=\"https://www.blognone.com/sites/default/files/externals/2e60eff014150318a9a05e0a2901a6ec.png\" /></p>\n<p><img alt=\"No Description\" src=\"https://www.blognone.com/sites/default/files/externals/694f52b218bd4db095f08bf83eac893a.png\" /></p>\n</div></div></div><div><div>Topics: </div><div><div><a href=\"/topics/disney-plus\">Disney+</a></div><div><a href=\"/topics/disney\">Disney</a></div><div><a href=\"/topics/financial-report\">Financial Report</a></div><div><a href=\"/topics/video-streaming\">Video Streaming</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3071d65cd157e452e969b9fdf8eb8ab8612370479dd0687924d689c60b40c5e9","category":"Thai"}
{"title":"Embracer ขายสตูดิโอ Gearbox ให้ Take-Two มูลค่า 460 ล้านดอลลาร์","link":"https://www.blognone.com/node/138946","date":1711612817000,"content":"<div><div><div><p>Embracer Group กลุ่มบริษัทเกมจากสวีเดน ประกาศขาย Gearbox Entertainment ให้กับ Take-Two Interactive ในราคา 460 ล้านดอลลาร์ โดยจ่ายทั้งหมดด้วยหุ้นของ Take-Two</p>\n<p>Gearbox Interactive เป็นสตูดิโอเกมสัญชาติสหรัฐ ก่อตั้งโดย Randy Pitchford ในปี 1999 โดยช่วงแรกสร้างชื่อจากการสร้างเกมภาคย่อยของ Half-Life (Opposing Force และ Blue Shift) ภายหลังขยายมาทำซีรีส์ Brothers in Arms และ Borderlands ของตัวเองที่ประสบความสำเร็จอย่างมาก ก่อน<a href=\"https://www.blognone.com/node/120995\">ขายกิจการให้ Embracer ในปี 2021</a></p>\n<p>อย่างไรก็ตาม ช่วงหลัง Embracer ประสบปัญหาทางการเงินจนต้องปลดพนักงานจำนวนมาก และ<a href=\"https://www.blognone.com/node/138252\">ปิด-ขายสตูดิโอบางส่วน</a> ก่อนหน้านี้<a href=\"https://www.blognone.com/node/138707\">เพิ่งขายสตูดิโอ Saber ให้กลุ่มผู้ก่อตั้งเดิม</a> ส่วนกรณีของ Gearbox เคยมีข่าวก่อนหน้าว่า<a href=\"https://www.blognone.com/node/135678\">ต้องการขายออกไปเช่นกัน</a> ล่าสุดข่าวทางการออกมาแล้วว่าตกลงขายให้ Take-Two</p>\n<p>การขายกิจการครั้งนี้ Embracer จะยังคงบางส่วนของกลุ่ม Gearbox เดิมไว้ เช่น Gearbox Publishing San Francisco (เดิมคือ Perfect World Entertainment), สิทธิความเป็นเจ้าของเกมแฟรนไชส์ Remnant และ Hyper Light Breaker รวมถึงสตูดิโอบางส่วน เช่น Cryptic Studios, Lost Boys Interactive, Captured Dimensions</p>\n<p><img src=\"https://www.blognone.com/sites/default/files/externals/fb9b3379e1d33438c734978b20c0b7e5.jpg\" /></p>\n<p>Randy Pitchford ผู้ก่อตั้ง Gearbox แถลงว่าการขายให้ Take-Two เป็นทางออกที่ดีที่สุด และเขาอยากสร้างความมั่นใจให้แฟนๆ ว่าเขาจะยังอยู่กับ Gearbox ต่อไป และสร้างผลงานเกมของ Gearbox ให้ออกมาดีที่สุดเท่าที่ทำได้</p>\n<p>ส่วน Strauss Zelnick ซีอีโอของ Take-Two ในฐานะเจ้าของรายใหม่ บอกว่าทำงานร่วมกับ Gearbox มานาน (2K Games ในสังกัด Take-Two เป็นผู้จัดจำหน่ายเกม Borderlands) และมั่นใจว่าจะใช้ทรัพยกรของ Take-Two พัฒนาให้ Gearbox เจริญเติบโตต่อไปได้ โดย Gearbox จะเข้ามาเป็นสตูดิโออีกรายในฝั่งของ 2K Games (Take-Two มีฝั่ง 2K และ Rockstar)</p>\n<p>ที่มา - <a href=\"https://embracer.com/releases/embracer-group-divests-gearbox-entertainment-for-a-consideration-of-usd-460-million-to-take-two-interactive-software-inc/\">Embracer</a>, <a href=\"https://embracer.com/releases/embracer-group-divests-gearbox-entertainment-for-a-consideration-of-usd-460-million-to-take-two-interactive-software-inc/\">Take-Two</a></p>\n</div></div></div><div><div>Topics: </div><div><div><a href=\"/topics/gearbox\">Gearbox</a></div><div><a href=\"/topics/embracer-group\">Embracer Group</a></div><div><a href=\"/topics/games\">Games</a></div><div><a href=\"/topics/acquisition\">Acquisition</a></div><div><a href=\"/topics/take-two-interactive\">Take-Two Interactive</a></div><div><a href=\"/topics/2k-games\">2K Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8ca6955d4d81f3e5cfb9445556a8dcab7773db1e697705ab3b15f33652a5fd59","category":"Thai"}
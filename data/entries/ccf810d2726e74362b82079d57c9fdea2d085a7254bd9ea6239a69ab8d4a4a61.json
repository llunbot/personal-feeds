{"title":"ประสบการณ์ภาพยนตร์! พบ Man of Medan บน Switch เฟรมเรตวิ่งที่ 24fps","link":"https://www.blognone.com/node/133816","date":1683882927000,"content":"<div><div><div><p>ที่ผ่านมาเราอาจจะเคยได้ยินวลีเด็ดอย่าง <strong>Cinematic Experience</strong> กันมาบ้างจากค่ายเกมดัง ๆ ไม่ว่าเป็น Ubisoft สมัยที่ทำ Assassin’s Creed Unity ลง PS4, XBOX One ที่เคยให้สัมภาษณ์ว่า “30fps คือเป้าหมายหลักในการทำเกมของเรา เพราะมันให้ความรู้สึกเหมือนภาพยนตร์มากกว่า” และในวันนี้เกมแห่ง Cinematic ได้เกิดขึ้นจริงแล้ว กับ <strong>The Dark Pictures Anthology: Man of Medan</strong> ในเวอร์ชั่น <strong>Nintendo Switch</strong></p>\n<p><img alt=\"No Description\" src=\"https://www.blognone.com/sites/default/files/externals/1ed0b7a9bf48ba995d976c8255279684.jpg\" /></p>\n<p>เกม The Dark Pictures Anthology: Man of Medan เป็นเกมแบบ interactive พัฒนาโดย Supermassive Games ตัวเกมจะเล่าเรื่องแบบภาพยนตร์ที่ให้เราได้กด Quick-Time Event หรือเดินสำรวจเป็นครั้งคราว ซึ่งการตัดสินใจต่าง ๆ จะส่งผลถึงการดำเนินเรื่องในฉากต่อ ๆ ไป ทำให้ผลลัพธ์ในการเล่นแต่ละรอบจะให้ประสบการณ์การที่แตกต่างกัน โดยเกมนี้ได้เคยลงให้กับ PS4, XBOX One และ PC มาก่อนหน้าในปี 2019 ซึ่งเฟรมเรตจะอยู่ที่ราว ๆ 30fps ตามมาตรฐานของเกมคอนโซล ส่วนเวอร์ชั่น PS5 และ XBOX Series ที่ออกไปเมื่อเดือนกันยายน 2022 นั้นจะเล่นได้ 60fps ลื่น ๆ</p>\n<p><img alt=\"No Description\" src=\"https://www.blognone.com/sites/default/files/externals/98362177837efa2f205362759fde49d2.png\" /></p>\n<p>สำหรับเวอร์ชั่น Switch นั้นทางทีมผู้สร้างได้ทำการลดทอนความละเอียดต่าง ๆ ไม่ว่าเป็น Texture หรือแสงเงาของตัวละคร เพื่อทำให้สามารถเล่นใน Switch ได้ และได้เพิ่ม Chapter ใหม่อย่าง Flooded เข้ามา แต่ผลปรากฎว่าเฟรมเรตของเกมนี้ทำได้เฉลี่ยอยู่ที่ 24fps เท่านั้นเอง</p>\n<p>ถึงแม้ว่าเฟรมเรตอาจจะต่ำกว่ามาตรฐานของเกมคอนโซลไปบ้าง แต่อย่างน้อยก็เป็นเกมที่พอร์ตมาลง Switch โดยตรง ไม่เหมือนกับเกม AAA หลาย ๆ เกมที่เลือกทำเป็น Cloud version เช่น Control , Kindom Hearts 3 และ Hitman เป็นต้น ซึ่งข้อแตกต่างระหว่าง Cloud กับการพอร์ตตรง ๆ คืออัตราการตอบสนองต่าง ๆ ภายในเกม ซึ่งการพอร์ตมาลงตรง ๆ จะทำได้ดีกว่าในส่วนนี้</p>\n<p>ย้อนกลับไปที่ปี 2014 มีเกมหนึ่งที่ชื่อว่า <strong>The Order 1886</strong> ที่พัฒนาโดย Ready at Dawn ซึ่งผู้พัฒนาเกม ได้เคยบอกว่า อยากให้ The Order 1886 ให้ประสบการณ์เหมือนกับการดูหนัง แต่ที่ต้องทำออกมาเป็น 30fps ไม่ใช่ 24fps แบบหนังทั่วไปเพราะว่า <strong>“เล่นเกมที่ 24fps ความรู้สึกที่ได้มันไม่ค่อยดีเท่าไหร่”</strong></p>\n<p>ที่มา - <a href=\"https://www.gamespot.com/articles/the-dark-pictures-anthology-man-of-medan-on-nintendo-switch-runs-at-24fps/1100-6513833/\">gamespot</a></p>\n</div></div></div><div><div>Topics: </div><div><div><a href=\"/topics/nintendo-switch\">Nintendo Switch</a></div><div><a href=\"/topics/supermassive-games\">Supermassive Games</a></div><div><a href=\"/topics/nintendo\">Nintendo</a></div><div><a href=\"/topics/handheld\">Handheld</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ccf810d2726e74362b82079d57c9fdea2d085a7254bd9ea6239a69ab8d4a4a61","category":"Thai"}
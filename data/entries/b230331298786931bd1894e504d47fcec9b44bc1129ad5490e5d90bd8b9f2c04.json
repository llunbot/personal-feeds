{"title":"Roku รายงานปัญหาข้อมูลผู้ใช้งานรั่วไหล กระทบมากกว่า 5 แสนบัญชี","link":"https://www.blognone.com/node/139212","date":1712994039000,"content":"<div><div><div><p>Roku แพลตฟอร์มสมาร์ททีวีและกล่องชมรายการสตรีมมิ่งในสหรัฐ รายงานปัญหาข้อมูลผู้ใช้งานรั่วไหล กระทบ 576,000 บัญชี ซึ่งเป็นการรายงานปัญหานี้ครั้งที่สอง หลังจากพบปัญหาเดียวกันในเดือนมีนาคม โดยตอนนั้นมีบัญชีที่ได้รับผลกระทบ 15,000 บัญชี แต่หลังตรวจสอบเพิ่มเติมจึงรายงานผลกระทบที่มากขึ้น</p>\n<p>สิ่งที่ Roku พบคือผู้โจมตีใช้วิธีนำล็อกอินและรหัสผ่าน ที่มีข้อมูลหลุดออกมาจากแหล่งอื่น มาทดลองใช้ล็อกอินซ้ำบน Roku วิธีการนี้เรียกว่า credential stuffing ซึ่ง Roku ย้ำว่าแหล่งข้อมูลนั้นไม่ได้มาจาก Roku ส่วนผลกระทบนั้นพบว่ามี 400 บัญชี ที่สามารถซื้อคอนเทนต์บนแพลตฟอร์มสำเร็จด้วย แต่ไม่สามารถเข้าถึงข้อมูลส่วนตัวที่สำคัญ และหมายเลขบัตรเครดิตทั้งหมดได้</p>\n<p>Roku ระบุว่าจำนวนบัญชีที่ได้รับผลกระทบนั้นเป็นส่วนน้อย จากบัญชีทั้งหมดกว่า 80 ล้านบัญชีบนแพลตฟอร์ม โดยแก้ไขปัญหาเบื้องต้นด้วยการรีเซ็ตรหัสผ่านบัญชีที่ได้รับผลกระทบพร้อมแจ้งเตือน ส่วนบัญชีที่เกิดคำสั่งซื้อคอนเทนต์ ได้ทำการคืนเงินแล้ว จากนั้น Roku ได้เปิดการล็อกอิน 2 ขั้นตอน (2FA) มีผลให้ต้องตั้งค่านี้กับบัญชีทั้งหมดในการล็อกอินครั้งถัดไป</p>\n<p>ที่มา: <a href=\"https://www.roku.com/blog/protecting-your-roku-account\">Roku</a></p>\n<p><img alt=\"No Description\" src=\"https://www.blognone.com/sites/default/files/externals/47d2525284ec4fe42e75fb63af5528ea.png\" /></p>\n</div></div></div><div><div>Topics: </div><div><div><a href=\"/topics/roku\">Roku</a></div><div><a href=\"/topics/security\">Security</a></div><div><a href=\"/topics/data-breach\">Data Breach</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b230331298786931bd1894e504d47fcec9b44bc1129ad5490e5d90bd8b9f2c04","category":"Thai"}
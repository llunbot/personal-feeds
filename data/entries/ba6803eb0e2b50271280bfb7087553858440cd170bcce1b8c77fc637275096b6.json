{"title":"Google Maps เพิ่มฟีเจอร์แจ้งเตือนถนนแคบ-ต้องขับขึ้นทางต่างระดับ เริ่มจากในอินเดีย","link":"https://www.blognone.com/node/141101","date":1721964440000,"content":"<div><div><div><p>Google Maps ประกาศเพิ่มฟีเจอร์ใหม่สำหรับประเทศอินเดีย ซึ่งน่าจะขยายมายังประเทศอื่นๆ ในภายหลัง ได้แก่ ฟีเจอร์แจ้งเตือนทางแคบ (narrow road) และแจ้งเตือนว่าเป็นถนนยกระดับ (flyover)</p>\n<p>ฟีเจอร์ทางแคบ จะคำนวณข้อมูลจากภาพถ่ายดาวเทียม, ภาพถ่าย Street View และข้อมูลอื่นๆ เพื่อประเมินความกว้างของถนน (road wide) จากนั้นจะนำไปคำนวณวิธีการนำทางที่แตกต่างกันระหว่างรถ 4 ล้อและรถ 2 ล้อ เพื่อเลี่ยงปัญหาการพารถ 4 ล้อเข้าไปในทางแคบ หากเลี่ยงได้ ระบบจะนำเสนอทางที่กว้างกว่าแม้ต้องขับอ้อม หากเลี่ยงไม่ได้ ระบบจะแจ้งเตือนล่วงหน้าให้ผู้ขับขี่ทราบตั้งแต่เนิ่นๆ ว่าจะต้องผ่านทางแคบ</p>\n<p><img alt=\"No Description\" src=\"https://www.blognone.com/sites/default/files/externals/faa10a3957e93cdf49c31731dd51c821.jpeg\" /></p>\n<p>ฟีเจอร์แจ้งเตือนทางข้ามหรือถนนยกระดับ (flyover หรือ overpass) ออกแบบมาแก้ปัญหาเวลาไปต่างถิ่นต่างเมือง และผู้ขับขี่ไม่แน่ใจว่าต้องใช้ถนนข้างล่างหรือถนนข้างบนกันแน่ ระบบจะแจ้งเตือนให้เห็นชัดๆ ว่าจะต้องขึ้นบนทางต่างระดับ เพื่อป้องกันไม่ให้ไปผิดทาง</p>\n<p>สองฟีเจอร์นี้จะเริ่มเปิดใช้ในบางเมืองของอินเดีย โดยเริ่มจากเวอร์ชัน Android และ Android Auto ก่อน ส่วนเวอร์ชัน iOS กับ CarPlay จะตามมาในภายหลัง</p>\n<p>กูเกิลยังบอกว่าข้อมูลของ narrow road และ flyover จะนำไปใช้ใน Google Maps Platform Routes API ด้วย หากใช้แอพตัวอื่นที่เรียกใช้ API ของกูเกิลก็จะเห็นข้อมูลแบบเดียวกัน</p>\n<p><img alt=\"No Description\" src=\"https://www.blognone.com/sites/default/files/externals/520bd62033e6b027fc2102bf9f3b76a3.jpeg\" /></p>\n<p>นอกจากนี้ Google Maps ยังมีฟีเจอร์บอกตำแหน่งสถานีชาร์จรถมอเตอร์ไซค์แบบ 2 ล้อ (อินเดียเป็นประเทศแรกที่ได้ฟีเจอร์นี้) และปรับ UI หน้าจอรายงานว่าถนนมีปัญหา (report road incidents) ที่ใช้ง่ายขึ้นด้วย คลิกไอคอนไม่กี่ทีก็รายงานเสร็จแล้ว</p>\n<p>ที่มา - <a href=\"https://blog.google/intl/en-in/products/explore-communicate/six-ways-were-enabling-more-efficient-and-sustainable-journeys-on-google-maps-in-india-powered-by-ai-and-local-partners/\">Google</a></p>\n</div></div></div><div><div>Topics: </div><div><div><a href=\"/topics/google-maps\">Google Maps</a></div><div><a href=\"/topics/india\">India</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ba6803eb0e2b50271280bfb7087553858440cd170bcce1b8c77fc637275096b6","category":"Thai"}
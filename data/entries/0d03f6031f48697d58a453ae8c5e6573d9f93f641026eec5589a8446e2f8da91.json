{"title":"ไมโครซอฟท์จับมือ Tencent นำแอพ Android มาให้ใช้บน Windows 11 เฉพาะในจีน","link":"https://www.blognone.com/node/143137","date":1731641519000,"content":"<div><div><div><p>ไมโครซอฟท์ประเทศจีน จับมือกับ Tencent ผู้ยิ่งใหญ่แห่งวงการเกมจีน นำ Tencent App Treasure ร้านขายแอพและเกมมือถือของ Tencent มาอยู่บน Windows 11 โดยเป็นเซคชั่นหนึ่งใน Microsoft Store ของไมโครซอฟท์เลย</p>\n<p>การนำแอพและเกมมือถือ Android ของ Tencent มาลง Windows รอบนี้ มีความน่าสนใจตรงที่<a href=\"https://www.blognone.com/node/138554\">ไมโครซอฟท์เลิกทำ Windows Subsystem for Android (WSA) และล้มดีลกับ Amazon Appstore ไปแล้วเมื่อต้นปี 2024</a> แต่ตลาดคนอยากเล่นเกมมือถือบนพีซีน่าจะใหญ่มาก (<a href=\"https://www.blognone.com/node/126246\">ถึงขนาดกูเกิลต้องทำ Google Play Games on Windows</a> มาจับตลาดนี้) น่าจะเป็นเหตุผลสำคัญที่ไมโครซอฟท์หันมาทำดีลนี้กับ Tencent เพื่อให้มีแอพและเกมจีนกว่า 1,000 แอพให้ใช้งาน</p>\n<p>ฝั่ง Tencent นั้นมีร้านขายแอพ Tencent App Treasure เวอร์ชันพีซีอยู่ก่อนแล้ว โดยใช้เทคโนโลยีของฝั่งอินเทลคือ <a href=\"https://www.blognone.com/node/123396\">Intel Bridge Technology</a> และ <a href=\"https://www.intel.com/content/www/us/en/developer/topic-technology/open/celadon/overview.html\">Celadon</a> เพื่อให้รันแอพ Android บน Windows ได้ (<a href=\"https://www.elevenforum.com/t/tencent-app-store-and-microsoft-store-collaboration-mobile-engine-for-windows-11.25572/\">อ้างอิง</a>) ข่าวนี้คือประกาศว่า Tencent App Treasure จะฝังมาเป็นส่วนหนึ่งของ Microsoft Store เลย ไม่ต้องดาวน์โหลดตัวสโตร์แยกอีก ลักษณะเดียวกับที่ไมโครซอฟท์เคยทำดีลกับ Amazon Appstore</p>\n<p>ความร่วมมือนี้มีผลเฉพาะในประเทศจีนเท่านั้น ตอนนี้เริ่มเปิดบริการแล้วกับผู้ใช้กลุ่ม Windows Insider</p>\n<p>ที่มา - <a href=\"https://news.microsoft.com/zh-cn/%E5%BE%AE%E8%BD%AF%E5%BA%94%E7%94%A8%E5%95%86%E5%BA%97%E5%BC%95%E5%85%A5%E8%85%BE%E8%AE%AF%E5%BA%94%E7%94%A8%E5%AE%9D%E4%B8%93%E5%8C%BA%EF%BC%8C%E6%8B%93%E5%B1%95-windows-%E5%BA%94%E7%94%A8%E7%94%9F/\">Microsoft China</a>, <a href=\"https://www.neowin.net/news/tencent-brings-android-games-to-microsoft-store-on-windows-11/\">Neowin</a></p>\n<p><img alt=\"No Description\" src=\"https://www.blognone.com/sites/default/files/externals/a2b1ed13f799099bf52e6554600e355a.jpg\" /></p>\n<blockquote><p>我非常高兴地宣布，我们与腾讯的合作正式落地！从今天起，中国的Windows Insider用户可以在Microsoft… <a href=\"https://t.co/D9DI5417vf\">pic.twitter.com/D9DI5417vf</a></p>\n<p>— Giorgio Sardo (@gisardo) <a href=\"https://twitter.com/gisardo/status/1856578101511356654?ref_src=twsrc%5Etfw\">November 13, 2024</a></p></blockquote>\n</div></div></div><div><div>Topics: </div><div><div><a href=\"/topics/tencent\">Tencent</a></div><div><a href=\"/topics/android\">Android</a></div><div><a href=\"/topics/microsoft\">Microsoft</a></div><div><a href=\"/topics/windows-11\">Windows 11</a></div><div><a href=\"/topics/microsoft-store\">Microsoft Store</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0d03f6031f48697d58a453ae8c5e6573d9f93f641026eec5589a8446e2f8da91","category":"Thai"}
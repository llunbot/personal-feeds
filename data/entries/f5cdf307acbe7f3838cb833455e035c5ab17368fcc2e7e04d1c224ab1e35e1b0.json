{"title":"อัพเดตข่าว Threads: ฟีดเฉพาะผู้ติดตาม เร็ว ๆ นี้, ลบแอคต้องลบ IG, ผู้สมัครทะลุ 30 ล้านแล้ว","link":"https://www.blognone.com/node/134711","date":1688656324000,"content":"<div><div><div><p>รวมข่าวของ Threads ซึ่งตอนนี้ยังมีมาเรื่อย ๆ เลยรวมไว้ในข่าวเดียวดังนี้ครับ</p>\n<p>ข่าวแรกเป็นประเด็นที่คนใช้ Threads บ่นกันมาก ว่าหน้าหลักมีฟีดแสดงผลแบบเดียว ปรับแต่งไม่ได้ และแสดงบัญชีที่ไม่ได้ติดตามมาให้ ซึ่ง mkbhd ยูทูบเบอร์ชื่อดังก็บ่นในประเด็นนี้ ว่าเขาต้องการตัวเลือกฟีดที่มีเฉพาะบัญชีที่ติดตาม (ซึ่ง <a href=\"https://www.blognone.com/node/127759\">Instagram มีตัวเลือกนี้</a>) ทำให้ Adam Mosseri ซีอีโอ Instagram เข้ามาตอบว่าอยู่ในรายการที่กำลังทำ (on the list)</p>\n<p>นอกจากนี้ Threads ยังพูดถึงฟีเจอร์ที่หลายคนบอกว่าไม่มีเหมือน Twitter ทั้ง หัวข้อที่เป็นเทรนด์, ระบบเสิร์ชข้อความ และระบบ DM ซึ่งทั้งหมดก็จะมีเพิ่มเติมมาเร็ว ๆ นี้ แต่ไม่ได้บอกว่าเมื่อใด</p>\n<p>ข่าวถัดมา มีผู้ใช้งานพบว่าหากต้องการลบบัญชี Threads จะต้องลบบัญชี Instagram ด้วยเท่านั้น แต่ถ้าไม่ต้องการลบบัญชี ก็ทำได้มากที่สุดคือระงับการใช้งาน (deactivate) โปรไฟล์ของ Threads เท่านั้น ใน<a href=\"https://help.instagram.com/515230437301944\">หน้านโยบายความเป็นส่วนตัวของ Instagram</a> ก็ระบุไว้ว่า</p>\n<blockquote><p>โปรไฟล์ Threads ของคุณเป็นส่วนหนึ่งของบัญชี Instagram ของคุณ โดยสามารถลบโปรไฟล์ได้ทุกเมื่อด้วยการลบบัญชี Instagram ของคุณ</p>\n</blockquote>\n<p>สุดท้าย เป็นจำนวนผู้สมัครใช้งาน Threads ล่าสุด ซึ่ง Mark Zuckerberg ซีอีโอ Meta <a href=\"https://www.threads.net/t/CuXCjGVrd6R/\">บอกว่า</a>ตอนนี้ผ่านตัวเลข 30 ล้านบัญชีแล้ว ในเวลา 16 ชั่วโมง ตั้งแต่เริ่มเปิดให้สมัครใช้งานทั่วไป</p>\n<p>ที่มา: <a href=\"https://techcrunch.com/2023/07/06/threads-delete-profile-instagram-meta/\">TechCrunch [1]</a>, <a href=\"https://techcrunch.com/2023/07/06/instagram-head-threads-adding-following-feed-other-additional-features/\">[2]</a></p>\n<p><img alt=\"No Description\" src=\"https://www.blognone.com/sites/default/files/externals/3ed877eb414e9f61d980683d06a20d61.png\" /></p>\n</div></div></div><div><div>Topics: </div><div><div><a href=\"/topics/threads\">Threads</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f5cdf307acbe7f3838cb833455e035c5ab17368fcc2e7e04d1c224ab1e35e1b0","category":"Thai"}
{"title":"Tencent รายงานผลประกอบการไตรมาส กำไรเติบโตสูงสุดในรอบสามปี","link":"https://www.blognone.com/node/139745","date":1715702150000,"content":"<div><div><div><p>Tencent รายงานผลประกอบการประจำไตรมาสที่ 1 ปี 2024 รายได้รวม 1.60 แสนล้านหยวน เพิ่มขึ้น 6% จากไตรมาสเดียวกันในปีก่อน ขณะที่กำไรสุทธิตามมาตรฐาน IFRS เพิ่มขึ้น 62% เป็น 4.19 หมื่นล้านหยวน เป็นอัตราเพิ่มขึ้นสูงที่สุดนับตั้งแต่ปี 2021</p>\n<p>รายได้จากธุรกิจเกมในจีนลดลง 2% เป็น 3.45 หมื่นล้านหยวน สาเหตุจาก Honour of Kings ที่มีฐานสูงในปี 2023 จากกิจกรรมช่วงตรุษจีน และ Peacekeeper Elite ที่ไตรมาสที่ผ่านมาความนิยมเกมลดลง ส่วน VALORANT, Fight of the Golden Spatula และ Lost Ark ยังมีการเติบโตที่ดี ส่วนธุรกิจเกมต่างประเทศเติบโต 3% เป็น 1.36 หมื่นล้านหยวน จากเกมของ Supercell และ PUBG MOBILE</p>\n<p>Ma Huateng ซีอีโอ Tencent กล่าวว่าการปรับโครงสร้างทีมส่งผลให้รายได้และกำไรของธุรกิจเกม ทั้งในจีนและต่างประเทศสะท้อนในทิศทางที่ดีขึ้น รองรับการเติบโตต่อในไตรมาสถัดไป</p>\n<p>ธุรกิจโฆษณาออนไลน์ของ Tencent มีรายได้เพิ่มขึ้น 26% เป็น 2.65 หมื่นล้านหยวน บริษัทบอกว่าเป็นผลจากการนำ AI มาช่วยพัฒนาโฆษณาแบบเจาะกลุ่มเป้าหมาย ขณะที่ลูกค้ากลุ่มเกม, อินเทอร์เน็ต และสินค้าอุปโภคบริโภค มีการใช้จ่ายโฆษณาเพิ่มมากขึ้น</p>\n<p>ที่มา: <a href=\"https://static.www.tencent.com/uploads/2024/05/14/207c400f3d6e2d9894c0b9b778507cf1.pdf\">Tencent</a> (pdf)</p>\n<p><img src=\"https://www.blognone.com/sites/default/files/externals/fdd75775cd6b8348f4db9f4ca5fd8c39.jpg\" /></p>\n</div></div></div><div><div>Topics: </div><div><div><a href=\"/topics/tencent\">Tencent</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c218945b1819525f16b7778d5f0f38bffe1d0dd4dd4a2b04fe60c060dd5e2ffd","category":"Thai"}
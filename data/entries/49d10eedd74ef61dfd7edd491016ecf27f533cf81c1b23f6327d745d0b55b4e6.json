{"title":"เผยบอร์ด Intel ให้ทางเลือกกับ Pat Gelsinger ระหว่างประกาศเกษียณกับถูกไล่ออก","link":"https://www.blognone.com/node/143419","date":1733184517000,"content":"<div><div><div><p>Bloomberg มีรายงานเพิ่มเติมจากแหล่งข่าวที่เกี่ยวข้อง หลังจากอินเทลประกาศว่า <a href=\"https://www.blognone.com/node/143416\">Pat Gelsinger ได้เกษียณจากตำแหน่งซีอีโอและบอร์ดบริษัท</a>ซึ่งมีผลทันที โดยบอกว่า Gelsinger ได้ร่วมประชุมบอร์ดบริษัทเมื่อสัปดาห์ที่แล้ว ซึ่งทำให้เป็นจุดเริ่มต้นของประกาศนี้</p>\n<p>บอร์ดแสดงความกังวลว่าอินเทลตอนนี้ไม่มีสินค้าที่จะชนะคู่แข่งได้อย่างโดดเด่นในตลาด รวมทั้งมองว่าธุรกิจรับผลิตชิปจากลูกค้าภายนอก ซึ่งเป็น<a href=\"https://www.blognone.com/node/121850\">กลยุทธ์สำคัญ</a>ของ Gelsinger ก็ไม่ได้ถูกผลักดันมากพอ แม้ทุกอย่างจะดำเนินไปได้ดีตามแผนที่เขาประกาศไว้ บอร์ดจึงเสนอให้เปลี่ยนตัวซีอีโอและขอให้ Gelsinger อยู่ช่วยอินเทลต่ออีกระยะหนึ่ง แต่ Gelsinger ไม่ต้องการแบบนั้น ทำให้บอร์ดตัดสินใจให้ข้อเสนอเขาสองทาง ระหว่างประกาศเกษียณจากตำแหน่ง หรือให้บอร์ดประกาศไล่เขาออก ซึ่งเขาก็เลือกวิธีแรก</p>\n<p>ปัญหาสำคัญของอินเทลจากนี้ก็คือใครจะมาเป็นซีอีโอคนใหม่ท่ามกลางความท้าทายหลายอย่าง ซึ่งเป็นโจทย์เดียวกับตอนหาคนมาแทน <a href=\"https://www.blognone.com/node/107872\">Bob Swan</a> ซึ่งเวลานั้นมีหลายชื่อที่ถูกพิจารณานอกจาก Gelsinger เช่น Lisa Su ซีอีโอ AMD และ Stacy Smith ประธานบอร์ด Kioxia ที่เป็นอดีตซีเอฟโออินเทล และตอนนี้เป็นบอร์ดของอินเทลด้วย</p>\n<p>บอร์ดอินเทลแต่งตั้งซีอีโอรักษาการณ์ร่วมสองคนคือ David Zinsner อดีตผู้บริหารด้านการเงินจาก Micron และ Michelle Johnston Holthaus ซึ่งเป็นลูกหม้อของอินเทลอีกคน ทำงานมานานกว่า 30 ปี ส่วนใหญ่รับผิดชอบส่วนธุรกิจคอมพิวเตอร์ส่วนบุคคล</p>\n<p>นักวิเคราะห์มองว่าทางเลือกของอินเทลนั้นอาจต้องใช้ซีอีโอคนนอกมากกว่าคนใน และมีโอกาสสูงที่อินเทลจะต้องปรับกลยุทธ์บริษัทใหม่อีกครั้ง โดยเฉพาะจากแรงกดดันของคู่แข่งที่แย่งส่วนแบ่งตลาดศูนย์ข้อมูลไปมากอย่าง NVIDIA</p>\n<p>ที่มา: <a href=\"https://www.bloomberg.com/news/articles/2024-12-02/intel-ceo-pat-gelsinger-retires-amid-chipmaker-s-turnaround-plan\">Bloomberg</a></p>\n<p><img src=\"https://www.blognone.com/sites/default/files/externals/8b9075a57fbe50546a66585558ff7d96.jpg\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/ceo\">CEO</a></div><div><a href=\"/topics/rumors\">Rumors</a></div><div><a href=\"/topics/pat-gelsinger\">Pat Gelsinger</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"49d10eedd74ef61dfd7edd491016ecf27f533cf81c1b23f6327d745d0b55b4e6","category":"Thai"}
{"title":"โครงการเคอร์เนลลินุกซ์ถอดสิทธินักพัฒนาจากรัสเซีย เพราะถูกแซงค์ชันทางเศรษฐกิจ","link":"https://www.blognone.com/node/142798","date":1730085381000,"content":"<div><div><div><p>วงการเคอร์เนลลินุกซ์เมื่อสัปดาห์ที่แล้ว มีประเด็นดราม่าว่า นักพัฒนาเคอร์เนลชาวรัสเซียถูกถอดสิทธิจากการเป็น maintainer โดย Greg Kroah-Hartman (gregkh) เบอร์สองของวงการเคอร์เนลให้เหตุผลสั้นๆ ว่าเป็นเรื่องการปฏิบัติตามกฎระเบียบหลายอย่าง (due to various compliance requirements) และนักพัฒนาเหล่านี้สามารถขอคืนสิทธิได้เมื่อส่งเอกสารตามที่เราต้องการ</p>\n<p>เมื่อเหตุผลไม่ชัดเจน จึงมีเสียงประท้วงว่าทำไมถึงตัดสิทธินักพัฒนาเหล่านี้ตามมา ซึ่ง Linus Torvalds เจ้าเก่าก็มาตอบ (แบบดุดันเหมือนเดิม) ว่าการตัดสินใจครั้งนี้เกิดขึ้นไปแล้ว การรวมตัวประท้วงกันเยอะๆ (เขาใช้คำว่า Russian troll factories) ไม่ได้ช่วยแก้ปัญหาแต่อย่างใด</p>\n<p>เวลาผ่านไปอีกหลายวัน ถึงมีคนที่พูดรู้เรื่องมาอธิบายสาเหตุอย่างละเอียด ได้แก่ James Bottomley และ Ted Ts'o นักพัฒนาเคอร์เนล แล้วอธิบายว่าปัญหาเกิดจากการแซงค์ชันทางเศรษฐกิจต่อรัสเซียของรัฐบาลประเทศต่างๆ เช่น สหรัฐอเมริกา ยุโรป ญี่ปุ่น ฯลฯ ทำให้โครงการพัฒนาเคอร์เนลลินุกซ์ ซึ่งใช้งานระบบเซิร์ฟเวอร์ในสหรัฐเป็นหลัก ต้องปฏิบัติตามกฎหมายของประเทศเหล่านี้</p>\n<p>ส่วนเหตุผลที่ตัดชื่อนักพัฒนารัสเซียเหล่านี้ออก เป็นเพราะนายจ้างของพวกเขาอยู่ในลิสต์รายการที่โดนกระทรวงการคลังของสหรัฐอเมริกาแบน ทีมพัฒนาหลักของเคอร์เนลจึงทำอะไรไม่ได้ เว้นแต่ว่าข้อมูลนายจ้างผิดพลาด นายจ้างของนักพัฒนารัสเซียไม่ได้อยู่ในลิสต์ ก็ขอให้ส่งเอกสารยืนยันกลับไปที่ Greg จะได้ปลดสิทธิคืนให้</p>\n<p>Bottomley ยังออกมาขอโทษนักพัฒนาชาวรัสเซียที่ได้รับผลกระทบ ว่าพวกเราจัดการเรื่องนี้ได้ไม่ดีจริงๆ (Please accept all of our apologies for the way this was handled.) และถ้าต้องการมีชื่ออยู่ในเครดิตนักพัฒนาลินุกซ์ เขาก็ยินดีเพิ่มชื่อให้</p>\n<p>ที่มา - <a href=\"https://www.phoronix.com/news/Russian-Linux-Maintainers-Drop\">Phoronix (1)</a>, <a href=\"https://www.phoronix.com/news/Linus-Torvalds-Russian-Devs\">Phoronix (2)</a>, <a href=\"https://www.phoronix.com/news/Linux-Compliance-Requirements\">Phoronix (3)</a>, <a href=\"https://www.zdnet.com/article/why-remove-russian-maintainers-of-linux-kernel-heres-what-torvalds-says/\">ZDNet</a></p>\n<p><img src=\"https://www.blognone.com/sites/default/files/externals/df1605ab69d22e440751347dab9d19bf.png\" /></p>\n</div></div></div><div><div>Topics: </div><div><div><a href=\"/topics/linux\">Linux</a></div><div><a href=\"/topics/kernel\">Kernel</a></div><div><a href=\"/topics/open-source\">Open Source</a></div><div><a href=\"/topics/russia\">Russia</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"de19457c53f1fcce5b3370e2ee94322474a2c835027198d6f2cccb8c13884e68","category":"Thai"}
{"title":"หัวหน้าทีม Chrome ให้การศาล บริษัทอื่นไม่มีทางพัฒนา Chrome ได้ระดับเดียวกับกูเกิล","link":"https://www.blognone.com/node/146082","date":1745716072000,"content":"<div><div><div><p>Parisa Tabriz ผู้จัดการธุรกิจ Chrome ของกูเกิล ให้การในชั้นศาลในคดีกระทรวงยุติธรรมสหรัฐ ฟ้องกูเกิลผูกขาด Search และ<a href=\"https://www.blognone.com/node/145983\">เสนอให้แยก Chrome เป็นบริษัทใหม่</a> ซึ่ง<a href=\"https://www.blognone.com/node/146060\">มีผู้สนใจซื้อหลายราย</a></p>\n<p>ข้อโต้แย้งของ Tabriz คือ Chrome ไม่ได้มีแต่ตัวเบราว์เซอร์ แต่ยังผูกกับบริการอื่นของกูเกิล เช่น Safe Browsing, ระบบแจ้งเตือนหากพบว่ารหัสผ่านถูกเจาะ ฯลฯ ซึ่ง Tabriz บอกว่ามีแต่กูเกิลเท่านั้นที่สามารถสร้างบริการในระดับนี้ได้</p>\n<p>คำให้การของ Tabriz ขัดแย้งกับ James Mickens ผู้เชี่ยวชาญด้านคอมพิวเตอร์ของกระทรวงยุติธรรมสหรัฐ ที่มองว่ากูเกิลสามารถขายธุรกิจ Chrome ให้บริษัทอื่น แล้ว Chrome ยังให้บริการฟีเจอร์ต่างๆ ได้เหมือนเดิมตอนอยู่กับกูเกิล และกูเกิลสามารถร่วมพัฒนา Chromium ต่อไปได้</p>\n<p>ประเด็นนี้ Tabriz เห็นแย้งเช่นกัน โดยบอกว่า 90% ของซอร์สโค้ดในโครงการ Chromium เขียนโดยกูเกิล มีวิศวกรมากกว่า 1,000 คนทำงานให้ Chromium ซึ่งไม่มีบริษัทอื่นที่เข้าร่วมพัฒนา Chromium ในระดับเดียวกัน</p>\n<p>เธอยังยอมรับว่ากูเกิลกำลังเชื่อม Chrome กับ Gemini อย่างแนบแน่น แต่ก็บอกว่าบริษัทอื่นก็ทำแบบเดียวกันได้ โดยยกตัวอย่าง Microsoft Edge ที่ผูกเข้ากับ Bing และ Copilot เช่นกัน</p>\n<p>ที่มา - <a href=\"https://www.bloomberg.com/news/articles/2025-04-25/only-google-can-run-chrome-company-s-browser-chief-tells-judge\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/e0a77abb9f02091eca4ac75c454509c6.png\" /></p>\n</div></div></div><div><div>Topics: </div><div><div><a href=\"/topics/chrome\">Chrome</a></div><div><a href=\"/topics/google\">Google</a></div><div><a href=\"/topics/doj\">DoJ</a></div><div><a href=\"/topics/browser\">Browser</a></div><div><a href=\"/topics/antitrust\">Antitrust</a></div><div><a href=\"/topics/lawsuits\">Lawsuits</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ca710d744afb82450ee770d19b6fa9563b2ef01223f568a27c184ec9f3465835","category":"Thai"}
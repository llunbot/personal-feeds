{"title":"Larger Than Life Game Sequels","link":"https://markpeak.net/larger-than-life-game-sequels/","date":1731853226000,"content":"<p>ในช่วงหลายเดือนที่ผ่านมา ได้เขียนข่าวเกี่ยวกับ “เบื้องหลัง” เกมภาคต่อของแฟรนไชส์เกมในตำนานหลายเกม และสังเกตเห็น “จุดร่วม” ที่เหมือนกันในการพัฒนาเกมแต่ละเกมที่ไม่ง่ายเลย</p>\n<p>ยกตัวอย่างเนื้อหาส่วนที่สำคัญมา recap อีกครั้ง</p>\n<p><a href=\"https://www.blognone.com/node/142283\">[ลือ] Blizzard กำลังทำเกมยิงในจักรวาล StarCraft อีกครั้ง รอบนี้เป็นรอบที่สามแล้ว</a></p>\n<blockquote><p>ในยุค StarCraft รุ่งเรือง Blizzard เคยพัฒนาเกมยิงมุมมองบุคคลที่สามชื่อ StarCraft: Ghost ที่ถึงขั้นนำมาโชว์ในงาน E3 2005 แล้ว แต่ในปี 2006 โครงการถูกระงับไม่มีกำหนด และสุดท้ายถูกยกเลิกไป</p>\n<p>เวลาผ่านมาอีกสิบกว่าปี ในปี 2019 เราเห็นข่าว Blizzard ยกเลิกเกมยิงบุคคลที่หนึ่งโค้ดเนม Ares ในจักรวาล StarCraft เพื่อหันไปโฟกัสกับการพัฒนาเกม Diablo IV และ Overwatch 2 แทน</p>\n<p>ตอนนี้เกมทั้งสองออกขายเรียบร้อยแล้ว ดูเหมือนว่า Blizzard จะพยายามทำเกมยิงในจักรวาล StarCraft เป็นรอบที่สาม โดยมี Dan Hay อดีตหัวหน้าทีมพัฒนา Far Cry มาเป็นหัวหน้าทีม ซึ่งเขาเคยดูแลโปรเจคเกม Odyssey ที่ถูกยกเลิกไปเมื่อต้นปี 2024</p></blockquote>\n<p><a href=\"https://www.blognone.com/node/142401\">เบื้องหลัง Dragon Age: The Veilguard ความพยายามกู้ชื่อ BioWare หลังวิกฤตนาน 10 ปี</a></p>\n<blockquote><p>นับจาก Dragon Age ภาคล่าสุด ในรอบ 10 ปีที่ผ่านมา สตูดิโอ BioWare เองประสบปัญหามากมาย จากเกมที่ไม่ประสบความสำเร็จทั้ง Mass Effect Andromeda (2017) และ Anthem (2019) ดังนั้น Dragon Age: The Veilguard จึงเป็นความพยายามครั้งใหม่ของ BioWare ในการกู้ศรัทธาแฟนๆ กลับคืนมา</p>\n<p>แต่เส้นทางของเกม Dragon Age 4 เองก็ไม่ได้ราบรื่น เพราะตอนแรกมันถูกออกแบบมาเป็นเกมมัลติเพลเยอร์ (ตามกระแสฮิตในยุคนั้น ซึ่งรวมถึง Anthem ที่ BioWare ตั้งใจให้เป็นเกมยิงมัลติเพลเยอร์เช่นกัน) แต่สุดท้ายกระบวนการพัฒนาถูกรีเซ็ตในปี 2021 ให้กลับมาทำเกม RPG ออฟไลน์ที่ตัวเองถนัด เท่ากับว่าเกม The Veilguard ใช้เวลาพัฒนาประมาณ 3 ปี</p>\n<p>ในช่วงปี 2020-2021 สตูดิโอต้องตัดสินใจทิศทางของ Dragon Age 4 ว่าจะไปยังไงต่อ และได้ข้อสรุปว่าจะกลับมาทำเกมแฟนตาซีฮีโร่เล่นคนเดียวในจักรวาล Dragon Age เน้นการเล่าเรื่องที่ยอดเยี่ยม ตัวละครที่โดดเด่น ซึ่งเป็นรากเหง้าของสตูดิโอ ไม่ใช่เกมมัลติเพลเยอร์ ไม่ใช่เกมออนไลน์ ไม่ทำเงินจาก micro-transaction ตามสมัยนิยม</p></blockquote>\n<p><a href=\"https://www.blognone.com/node/143167\">Valve เผยเหตุผลที่ไม่ได้ทำ Half-Life 2: Episode Three, โชว์ภาพคอนเซปต์เกมเป็นครั้งแรก</a></p>\n<blockquote><p>เหตุผลที่ Valve ตัดสินใจ “ยัง” ไม่ทำ Episode Three ต่อในตอนนั้น เพราะยังหาเนื้อเรื่องที่ดีพอสำหรับ Episode Three ไม่ได้ ข้อเสนอของทีมงานยังไม่ถูกใจ Gabe Newell ซีอีโอของ Valve เท่าไรนัก ฝั่งของทีมพัฒนาเองก็ไม่แน่ใจว่าเนื้อหาของ Episode Three ควรยาวแค่ไหน เพราะ Episode Two ยาวกว่า Episode One แต่ก็ต้องแลกมาด้วยระยะเวลาพัฒนาที่ยาวนานกว่า</p>\n<p>เมื่อความคาดหวังของ Episode Three ยิ่งใหญ่ขึ้นเรื่อยๆ แต่ทีมงานยังไม่มีไอเดียที่ดีมากพอ บวกกับตอนนั้นโครงการ Left 4 Dead ต้องการทรัพยากรทั้งบริษัทไปช่วยกันทำให้เสร็จ ทีม Half-Life จึงต้องย้ายไปทำ Left 4 Dead แทน</p>\n<p>หลังเสร็จ Left 4 Dead ทีมงานเกิดความรู้สึกว่ามันสายเกินไปแล้วสำหรับการกลับมาทำ Episode Three ต่อ รู้สึกว่าต้องทำเอนจินใหม่ (สุดท้ายกลายเป็น Source 2 ในปี 2015) และช่วงเวลานั้นเอง Valve ยังมีโครงการเกมอื่นๆ อย่าง Left 4 Dead 2, Portal 2 และกระแสเกมมัลติเพลเยอร์ที่มาแรง ทีม Half-Life จึงกระจายตัวไปทำโครงการเหล่านี้แทน ซึ่งพอมามองย้อนกลับไปตอนนี้ ทีมพัฒนาก็รู้สึกว่าตัดสินใจผิดไป ควรเดินหน้าต่ออีก 2 ปีเพื่อสร้าง Episode Three ให้เสร็จอยู่ดี</p></blockquote>\n<p>จะเห็นว่าสตูดิโอทั้ง 3 รายคือ Blizzard, BioWare และ Valve ซึ่งถือเป็นสตูดิโอระดับตำนาน มีเกมคลาสสิกขึ้นหิ้งที่ถือเป็นจุดเปลี่ยนสำคัญกับวงการเกมในอดีต แต่สตูดิโอระดับนี้ยังเจอกับปัญหา ไม่สามารถสร้างเกมภาคต่อได้ดีดังที่ตัวเองตั้งใจและแฟนๆ คาดหวัง ไม่ว่าจะเป็น Blizzard ที่ไม่สามารถเข็นเกมยิง StarCraft ออกมาได้, BioWare ที่ติดหล่มตัวเองหายไป 10 ปี และ Valve ที่สะกดเลข 3 ไม่เป็นสักที</p>\n<p>จุดร่วมของเรื่องราวเหล่านี้คือ สเกลของปัญหาที่มันใหญ่เกินไป ความคาดหวังของแฟนๆ ที่มันสูงเกินไป จนอยู่ในระดับที่แม้แต่ทีมงานขั้นเทพที่พิสูจน์ตัวเองมาเรียบร้อยแล้ว ก็ไม่สามารถข้ามผ่านมันไปได้ง่ายนัก (นักพัฒนาเกมชื่อดังอีกคนที่เจอปัญหาเดียวกันนี้คือ <a href=\"https://markpeak.net/stop-at-nothing/\">Ken Levine ผู้กำกับและผู้สร้างเกมตระกูล BioShock ที่เจอปัญหาไอเดียหมดหลัง BioShock Infinite</a>)</p>\n<p>สารคดีของ Valve ที่เล่าเรื่อง Half-Life 2 Episode Three จึงเป็นตัวอย่างที่ดีมาก ที่ทำให้เราเห็นเบื้องหลังจริงๆ ความคิดของทีมงานตัวจริงๆ ว่าเขาคิดอะไร เขาเจอปัญหาอะไรกัน เราจึงไม่มีโอกาสได้เห็น Episode Three (รวมถึง Half-Life 3) กันจนถึงวันนี้</p>\n<p></p>The post <a href=\"https://markpeak.net/larger-than-life-game-sequels/\">Larger Than Life Game Sequels</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"ea65a230e85140e82ba2a882c6ca47062d407a16c358f813472523d08ccf0a0f","category":"Thai"}
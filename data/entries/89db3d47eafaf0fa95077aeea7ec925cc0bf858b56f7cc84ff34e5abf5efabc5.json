{"title":"ซีอีโอ Bungie โดนวิจารณ์หนัก ใช้เงินประมูลรถเก่า 25 คัน ในขณะที่พนักงานต้องตกงาน","link":"https://www.blognone.com/node/141204","date":1722562388000,"content":"<div><div><div><p>จากกรณี <a href=\"https://www.blognone.com/node/141182\">Bungie ปลดพนักงาน 220 คน</a> รวมถึงโอนพนักงานอีกบางส่วนไปให้โซนี่ ก็มีประเด็นวิจารณ์ตามมา หลังเหล่าพนักงานไปขุดเรื่องว่าซีอีโอ Pete Parsons เอาเงินไปจ่ายซื้อรถเก่าคลาสสิกจำนวนมาก หลัง<a href=\"https://www.blognone.com/node/126946\">ขายกิจการให้โซนี่ในปี 2022</a></p>\n<p>ข้อมูลการซื้อรถเก่าของ Parsons มาจาก<a href=\"https://bringatrailer.com/member/bngpparsons/\">หน้าโปรไฟล์ของเขาเองบนเว็บประมูลรถเก่า Bring a Trailer</a> โดยเขายื่นประมูลรถจำนวน 369 คัน ชนะประมูล 25 คัน  บางคันชนะประมูลในราคาสูงถึง 200,000 ดอลลาร์ คันล่าสุดที่เพิ่งประมูลชนะเกิดขึ้นเมื่อเดือนมิถุนายน 2024 และคันล่าสุดที่ยื่นประมูล (แต่แพ้) เกิดขึ้นเมื่อ 19 กรกฎาคม ก่อนข่าวปลดพนักงานเพียงไม่กี่สัปดาห์</p>\n<p>ความสนใจในรถเก่าของ Parsons อาจเป็นเรื่องส่วนตัว และที่ผ่านมาไม่เป็นประเด็นอะไรในช่วงที่สตูดิโอยังกิจการดี แต่เมื่อสตูดิโอเริ่มมีปัญหา มีพนักงานส่วนหนึ่งที่ต้องตกงาน จึงกลายเป็นเรื่องที่ Parsons ถูกวิจารณ์อย่างหนักในช่วง 1-2 วันที่ผ่านมา จนถึงขั้นมีเสียงเรียกร้องให้ Parsons ลาออกจากตำแหน่งด้วย</p>\n<p>หมายเหตุ: Parsons ไม่ได้เป็นผู้ร่วมก่อตั้ง Bungie ตอนปี 1991 แต่เข้ามาทำงานในปี 2002 และได้โปรโมทเป็นซีอีโอในปี 2016</p>\n<p>ที่มา - <a href=\"https://www.eurogamer.net/bungie-ceo-criticised-for-spending-millions-on-classic-cars-as-calls-for-leadership-changes-escalate\">Eurogamer</a></p>\n<p><img alt=\"No Description\" src=\"https://www.blognone.com/sites/default/files/externals/bcd2458884824b1770ba5c882e1e1923.png\" /></p>\n</div></div></div><div><div>Topics: </div><div><div><a href=\"/topics/bungie\">Bungie</a></div><div><a href=\"/topics/ceo\">CEO</a></div><div><a href=\"/topics/layoff\">Layoff</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"89db3d47eafaf0fa95077aeea7ec925cc0bf858b56f7cc84ff34e5abf5efabc5","category":"Thai"}
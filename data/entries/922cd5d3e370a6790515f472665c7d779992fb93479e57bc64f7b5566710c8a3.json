{"title":"G-Able ถูกเรียกค่าไถ่โดยมัลแวร์ BlackMatter ข้อมูลบางส่วนถูกเผยแพร่","link":"https://www.blognone.com/node/124406","date":1629861862000,"content":"<div><div><div><p>กลุ่มมัลแวร์เรียกค่าไถ่ BlackMatter ประกาศการโจมตีระบบของบริษัท G-Able ส่งผลให้ข้อมูลในระบบถูกเข้ารหัสเพื่อเรียกค่าไถ่ และมีการนำข้อมูลออกมาจากระบบเพื่อเรียกค่าไถ่เพิ่มเติมอีกด้วย</p>\n<p>จากการตรวจสอบที่เว็บไซต์ของกลุ่ม BlackMatter เบื้องต้น กลุ่ม BlackMatter อ้างว่าได้นำไฟล์ข้อมูลออกมาจากระบบ G-Able มากกว่า 100 GB รวมไปถึงได้มีการปล่อยไฟล์จำนวน 650 MB ออกมาก่อนเพื่อเป็นหลักฐานยืนยันว่า BlackMatter มีการครอบครองไฟล์ข้อมูลอยู่จริง</p>\n<p>โปรดติดตามแถลงการณ์อย่างเป็นทางการซึ่งจะออกมาต่อไป</p>\n<p>ที่มา: การติดตามข่าวจากผู้เขียนด้วยตนเอง</p>\n<h2>ข้อมูลเพิ่มเติมของกลุ่มมัลแวร์เรียกค่าไถ่ BlackMatter</h2>\n<p><img src=\"https://www.blognone.com/sites/default/files/externals/78c8c6fea0af3633dbac2af8e6b3a655.jpg\" /></p>\n<p>กลุ่มมัลแวร์เรียกค่าไถ่ BlackMatter ถูกจัดอยู่ในกลุ่มที่มีโมเดลการเรียกค่าไถ่แบบสองขั้น (double extortion) โดยการนำไฟล์ของเหยื่อออกจากระบบจะเกิดขึ้นก่อนการเข้ารหัสไฟล์เพื่อสร้างเงื่อนไขในการเรียกค่าไถ่แรก จากนั้นไฟล์ที่ถูกนำออกมาจะถูกนำมาสร้างเงื่อนไขที่สองโดยผู้โจมตีจะทำการข่มขู่ว่าหากไม่มีการจ่ายค่าไถ่ตามระยะเวลาที่กำหนด ไฟล์ที่ถูกนำออกมาทั้งหมดจะถูกเผยแพร่สู่สาธารณะ หรืออาจมีการขายต่อให้กับผู้ที่ต้องการซื้อข้อมูล</p>\n<p>พฤติกรรมของมัลแวร์เรียกค่าไถ่ BlackMatter ที่เป็นจุดสังเกตมีดังนี้</p>\n<ul>\n<li>BlackMatter เมื่อเข้ารหัสข้อมูลในระบบแล้วจะเปลี่ยนภาพพื้นหลังของระบบเพื่อแจ้งว่า BlackMatter ได้ทำการเข้ารหัสไฟล์แล้ว และจะแนะนำให้ผู้ใช้งานอ่านข้อมูลเพิ่มเติมจากไฟล์ ransom note หรือโน้ตอธิบายการเรียกค่าไถ่</li>\n<li>ไฟล์ ransom note ของ BlackMatter จะถูกตั้งใช้ด้วยรหัสเฉพาะของเหยื่อซึ่งเป็นค่าสุ่ม (<code>VICTIM_ID</code>) ตามด้วย <code>.README.txt</code> ในขณะที่ไฟล์ที่ถูกเข้ารหัสจะมีรูปแบบเป็น <code>ORIGINAL_FILENAME.VICTIM_ID</code></li>\n<li>โปรแกรมของมัลแวร์เรียกค่าไถ่จะมีการนำข้อมูลที่เกี่ยวข้องกับระบบ ยกตัวอย่างเช่น ชื่อของระบบ, รุ่นของระบบปฏิบัติการและขนาดพื้นที่และการใช้งานดิสก์ อย่างไรก็ตามการตรวจสอบว่ามีข้อมูลอื่นใดถูกนำออกไปด้วยหรือไม่ต้องทำการตรวจสอบที่ระบบที่ได้รับผลกระทบเอง เนื่องจากกระบวนการนำไฟล์ออกนั้นไม่ได้เกิดจากโปรแกรมของมัลแวร์เรียกค่าไถ่ แต่เกิดจากผู้โจมตีที่ดำเนินการด้วยตัวเอง</li>\n<li>มัลแวร์เรียกค่าไถ่รองรับการทำงานใน Windows, Linux, VMware ESXi, ผลิตภัณฑ์ NAS ในกลุ่ม Synology, OpenMediaVault, FreeNAS (TrueNAS)</li>\n<li>ยังไม่มีวิธีการในการถอดรหัสไฟล์โดยไม่จ่ายค่าไถ่ในขณะนี้</li>\n<li>ยังไม่มีข้อมูลที่ชัดเจนถึงพฤติกรรมที่ใช้ในการบุกรุก ยกระดับสิทธิ์ เข้าถึงไฟล์และนำไฟล์ออกจากระบบในขณะนี้</li>\n</ul>\n<p>อ้างอิง: <a href=\"https://blog.cyble.com/2021/08/05/dissecting-blackmatter-ransomware/\">Cyble</a>, <a href=\"https://malpedia.caad.fkie.fraunhofer.de/details/win.blackmatter\">Malpedia</a>, <a href=\"https://go.recordedfuture.com/hubfs/reports/MTP-2021-0804.pdf\">RecordedFuture</a>, <a href=\"https://blog.group-ib.com/blackmatter\">Group-IB</a></p>\n</div></div></div><div><div>Topics: </div><div><div><a href=\"/topics/g-able\">G-ABLE</a></div><div><a href=\"/topics/security\">Security</a></div><div><a href=\"/topics/ransomware\">Ransomware</a></div><div><a href=\"/topics/data-breach\">Data Breach</a></div></div></div>","author":"pe3z","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"922cd5d3e370a6790515f472665c7d779992fb93479e57bc64f7b5566710c8a3","category":"Thai"}
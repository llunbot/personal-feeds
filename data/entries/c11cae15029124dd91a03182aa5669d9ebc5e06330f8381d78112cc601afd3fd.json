{"title":"เผย OpenAI มีสัญญาห้ามพนักงานที่ลาออกแฉบริษัท มิฉะนั้นจะถูกริบหุ้น - Sam Altman ยอมรับและกำลังแก้ไข","link":"https://www.blognone.com/node/139827","date":1716080778000,"content":"<div><div><div><p>ดูเหมือนจะเป็นสัปดาห์ที่มีเรื่องราวมากมายอีกครั้งของ OpenAI ตั้งแต่การเปิดตัวโมเดลใหม่ <a href=\"https://www.blognone.com/node/139721\">GPT-4o</a>, <a href=\"https://www.blognone.com/node/139751\">ผู้ร่วมก่อตั้งลาออก</a>, ตามด้วยพนักงานในฝ่ายเดียวกันอีก<a href=\"https://www.blognone.com/node/139787\">หลายคนลาออก</a> ซึ่งหลังเกิดเหตุการณ์ดังกล่าว Vox ได้รายงานข้อมูลภายในบริษัท ซึ่งบ่งบอกว่าอดีตพนักงาน OpenAI อาจไม่สามารถเปิดเผยเรื่องราวอะไรได้มาก เพราะรูปแบบสัญญาที่แปลกไปจากบริษัทอื่น</p>\n<p>การทำสัญญาห้ามเปิดเผยความลับ (NDA - Non-disclosure Agreement) สำหรับพนักงานปัจจุบันและอดีตพนักงานที่ลาออก เป็นเรื่องปกติอยู่แล้ว แต่กรณีของ OpenAI นั้น Vox เปิดเผยว่ามีเงื่อนไขที่แปลกกว่าปกติ นั่นคือหากพบการละเมิด เช่น เปิดเผยความลับ หรือวิจารณ์บริษัท OpenAI สามารถริบหุ้นทั้งหมดที่จัดสรรให้พนักงานคนนั้นได้ (Vesting Stocks) มีผลตลอดไป รวมทั้งหากพนักงานไม่เซ็นสัญญานี้ตอนลาออก OpenAI ก็สามารถริบหุ้นคืนได้เช่นกัน</p>\n<p>สัญญาดังกล่าวทำให้ Vox มองว่าอดีตพนักงาน OpenAI อาจไม่สามารถเปิดเผยอะไรได้มากว่าเกิดอะไรขึ้นกับการพัฒนา AI ความสามารถสูงหรือ AGI ที่น่าจะเป็นสาเหตุการลาออกของ Ilya Sutskever อย่างไรก็ตามรูปแบบสัญญานี้ดูผิดปกติเพราะหุ้นที่จัดสรรไปแล้วไม่ควรถูกเรียกริบคืนได้</p>\n<p>Sam Altman ซีอีโอ OpenAI ออกมา<a href=\"https://x.com/sama/status/1791936857594581428\">ยอมรับและขอโทษในเรื่องที่เกิดขึ้น</a> บอกว่าสัญญาห้ามเปิดเผยความลับ มีการระบุประเด็นดังกล่าวจริง โดยใช้คำว่า<strong>อาจ</strong>ยกเลิกหุ้นจัดสรร อย่างไรก็ตามเขาบอกว่าเหตุการณ์นี้ยังไม่เคยเกิดขึ้นกับใคร และเรื่องนี้เป็นสิ่งที่น่าอับอาย เขาได้สั่งให้มีการแก้ไขข้อความ โดยย้ำว่าหุ้นที่จัดสรรให้พนักงานไปแล้ว ก็คือหุ้นที่ให้ไปแล้ว สัญญาที่แก้ไขข้อความใหม่ให้ถูกต้องจะมีผลกับพนักงานทั้งหมดที่ลาออกไปก่อนหน้านี้ด้วย</p>\n<p>ที่มา: <a href=\"https://www.vox.com/future-perfect/2024/5/17/24158478/openai-departures-sam-altman-employees-chatgpt-release\">Vox</a></p>\n<p><img src=\"https://www.blognone.com/sites/default/files/externals/bd20374223f29d4d268fc7c4f4aef044.png\" /></p>\n</div></div></div><div><div>Topics: </div><div><div><a href=\"/topics/sam-altman\">Sam Altman</a></div><div><a href=\"/topics/openai\">OpenAI</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c11cae15029124dd91a03182aa5669d9ebc5e06330f8381d78112cc601afd3fd","category":"Thai"}
{"title":"ภาพรวมการใช้จ่ายองค์กรด้าน Cloud Infrastructure ไตรมาส 1/2023 เติบโต 20% แม้ปัญหาเศรษฐกิจโลกกดดัน","link":"https://www.blognone.com/node/133620","date":1682729164000,"content":"<div><div><div><p>บริษัทวิจัย Synergy Research รายงานการใช้จ่ายขององค์กรในบริการคลาวด์โครงสร้างพื้นฐาน (Cloud Infrastructure) ไตรมาสที่ 1 ปี 2023 มีจำนวนมากกว่า 6.3 หมื่นล้านดอลลาร์ทั่วโลก เพิ่มขึ้นมากกว่า 1 หมื่นล้านดอลลาร์ เมื่อเทียบกับไตรมาสที่ 1 ปี 2022 คิดเป็นอัตราที่เพิ่มขึ้น 20% และถ้าเทียบกับไตรมาสที่ 4 ปี 2022 จะเพิ่มขึ้น 4%</p>\n<p>Amazon เป็นผู้ให้บริการที่ครองส่วนแบ่งมากที่สุดราว 32-34% ตามด้วยไมโครซอฟท์และกูเกิลที่ 23% และ 10% ตามลำดับ จึงเห็นได้ว่าเกือบ 2 ใน 3 ของส่วนแบ่งตลาดอยู่ในผู้ให้บริการ 3 เจ้าใหญ่นี้ ขณะที่อันดับรองลงมาพบว่าแต่ละรายมีการเติบโตสูงมาก ไม่ว่าจะเป็น Oracle, Snowflake, MongoDB, Huawei และ 3 ผู้ให้บริการมือถือในจีน</p>\n<p>บริการบนคลาวด์ที่มีการใช้จ่ายสูงส่วนใหญ่เป็นพับลิก IaaS และ PaaS และหากดูเฉพาะพับลิกคลาวด์จาก 3 ผู้ให้บริการรายใหญ่ ส่วนแบ่งจะเพิ่มเป็น 72%</p>\n<p>Synergy Research มองว่าแม้ปัญหาเศรษฐกิจโลกจะกดดันการใช้จ่ายด้านคลาวด์ขององค์กร แต่ด้วยพื้นฐานแล้วการเปลี่ยนมาใช้คลาวด์จะยังคงเกิดขึ้นต่อไปในอัตราที่มากขึ้น เห็นได้จากการกลับมาเติบโตของผู้ให้บริการคลาวด์ในจีน</p>\n<p>ที่มา: <a href=\"https://www.srgresearch.com/articles/q1-cloud-spending-grows-by-over-10-billion-from-2022-the-big-three-account-for-65-of-the-total\">Synergy Research</a></p>\n<p><img alt=\"No Description\" src=\"https://www.blognone.com/sites/default/files/externals/275c593c904b874b8509c018b418690a.png\" /></p>\n</div></div></div><div><div>Topics: </div><div><div><a href=\"/topics/cloud-computing\">Cloud Computing</a></div><div><a href=\"/topics/market-research\">Market Research</a></div><div><a href=\"/topics/aws\">AWS</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8f0d1581e26968a96f2e56107055bce8cb01edc0fcea55b8e5d8429eb6b54b87","category":"Thai"}
{"title":"VMware เปิดตัว Tanzu Application Platform แพลตฟอร์มเพื่อสร้างแอพบน Kubernetes","link":"https://www.blognone.com/node/124576","date":1630655792000,"content":"<div><div><div><p><a href=\"https://www.blognone.com/node/111552\">VMware เข้าสู่ตลาด Kubernetes ในปี 2019 ด้วยแบรนด์ Tanzu</a> หลังจากนั้นก็ค่อยๆ งอกบริการใต้แบรนด์ Tanzu เพิ่มมาเรื่อยๆ (ปัจจุบันมี 8 ตัว ตามภาพ)</p>\n<p>ล่าสุดในงานสัมมนา Spring One 2021 บริษัทออกบริการใหม่ที่น่าสนใจคือ <strong>Tanzu Application Platform (TAP)</strong> ซึ่งยังมีสถานะเป็น Beta</p>\n<p>Tanzu Application Platform คือความพยายามแก้ปัญหา \"Kubernetes ซับซ้อนเกินไป\" นักพัฒนาแอพต้องมาสนใจเรื่องการคอนฟิกระบบที่มีหลายแนวทาง ทางออกของ TAP จึงเป็นการสร้าง \"แพลตฟอร์ม\" ของเครื่อง Kubernetes ที่ตั้งค่าดีฟอลต์มาให้แล้ว พร้อมใช้งานได้ทันที แต่ถ้าอยากเปลี่ยนคอมโพเนนต์บางอย่างในภายหลังก็สามารถทำได้</p>\n<p>แผนภาพโชว์กระบวนการทำงานของ Kubernetes ในปัจจุบัน</p>\n<p><img src=\"https://www.blognone.com/sites/default/files/externals/3c5d5bde1168ba78bcb52905701b3596.png\" /></p>\n<p>สิ่งที่ TAP พยายามทำคือจัดการส่วน Supply Chain ให้</p>\n<p><img src=\"https://www.blognone.com/sites/default/files/externals/5d2ed3c802b60dd16f22c4187de55c77.png\" /></p>\n<p><img src=\"https://www.blognone.com/sites/default/files/externals/d3680ae74c7cd2ccf5b5a69361bc58aa.png\" /></p>\n<p>ในทางปฏิบัติแล้ว นักพัฒนาเพียงกำหนดค่าคอนฟิกผ่านไฟล์ workload.yaml สั้นๆ ที่เหลือ TAP จะจัดการงานเบื้องหลังให้</p>\n<p><img src=\"https://www.blognone.com/sites/default/files/externals/bd97222de90e3acd73c269049b54c42d.jpg\" /></p>\n<p>ประเด็นที่น่าสนใจคือ VMware เคยพยายามสร้างผลิตภัณฑ์แบบนี้มาก่อนหลายปีแล้ว (ตั้งแต่ปี 2011!!!) กับแพลตฟอร์ม Cloud Foundry ที่เป็นแพลตฟอร์มสำหรับการสร้างแอพพลิเคชันบนคลาวด์ แต่ภายหลังก็โยกไปให้บริษัทในเครือคือ Pivotal ดูแลแทน</p>\n<p>เมื่อกระแส Kubernetes พุ่งแรงเหนือแพลตฟอร์มอื่นๆ ทำให้ VMware ต้องรับสภาพ หันมาร่วมวงตลาด Kubernetes กับเขาด้วยในปี 2019 ผลคือบริษัทจะค่อยๆ เปลี่ยนผ่านโลกของ Cloud Foundry เดิมมาสู่ Tanzu นั่นเอง</p>\n<p>ตัวแทนของ VMware ยอมรับกับ InfoWorld ว่า TAP เป็น \"ผู้สืบทอดทางจิตวิญญาณ\" (spiritual successor) ของ Cloud Foundry โดยก่อนหน้านี้ บริษัทมีบริการอีกตัวชื่อ Tanzu Application Service (TAS) เป็นการนำแอพเดิมในโลกของ Cloud Foundry มารันบนไมโครเซอร์วิสแบบใหม่ แต่ TAP ถูกเขียนขึ้นมาใหม่เพื่อโลกของ Kubernetes ตั้งแต่แรก</p>\n<p>บริการทั้งหมดในเครือ VMware Tanzu</p>\n<p><img src=\"https://www.blognone.com/sites/default/files/externals/a24d67ce727577a07e303e236b86b126.png\" /></p>\n<p>ที่มา - <a href=\"https://tanzu.vmware.com/content/blog/announcing-vmware-tanzu-application-platform\">VMware</a>, <a href=\"https://www.infoworld.com/article/3631384/vmware-s-new-tanzu-platform-aims-to-unify-kubernetes-development.html#tk.rss_all\">InfoWorld</a></p>\n</div></div></div><div><div>Topics: </div><div><div><a href=\"/topics/tanzu\">Tanzu</a></div><div><a href=\"/topics/vmware\">VMware</a></div><div><a href=\"/topics/kubernetes\">Kubernetes</a></div><div><a href=\"/topics/development\">Development</a></div><div><a href=\"/topics/enterprise\">Enterprise</a></div><div><a href=\"/topics/cloud-foundry\">Cloud Foundry</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"397dcce401489f627e2499f0e51cdb9d046311d4b9a74ad7ade50383eea07608","category":"Thai"}
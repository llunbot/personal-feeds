{"title":"พบนักพัฒนา 4,500 คนอัพโหลด cookie ในเบราว์เซอร์ตัวเองเข้า GitHub","link":"https://www.blognone.com/node/125933","date":1637488196000,"content":"<div><div><div><p>Aidan Marlin นักวิจัยด้านความปลอดภัยรายงานว่านักพัฒนาจำนวนเกือบ 4,500 คนอัพโหลดไฟล์ cookie จากเบราว์เซอร์ที่ตัวเองใช้งานอยู่เข้าไปยัง GitHub ส่งผลให้คนร้ายสามารถสวมรอยแทนนักพัฒนาเหล่านี้ไปยังทุกบริการที่ล็อกอินทิ้งไว้ได้</p>\n<p>ไฟล์ฐานข้อมูล cookie ในไฟร์ฟอกซ์คือ cookies.sqlite ปกติแล้วจะอยู่ในโฟลเดอร์ของไฟร์ฟอกซ์เอง ไม่แน่ชัดว่าทำไมนักพัฒนาจำนวนหนึ่งจึงอัพโหลดไฟล์เหล่านี้ขึ้น GitHub</p>\n<p>ปัญหาการเผลออัพโหลดกุญแจล็อกอินต่างๆ เข้าไปยัง GitHub เป็นปัญหาเรื้อรังในช่วงหลายปีที่ผ่านมา โดยทาง GitHub เองก็พยายามสู้กับปัญหานี้ด้วยการเปิด<a href=\"https://www.blognone.com/node/113310\">บริการ Token Scanning แจ้งเตือนว่าเผลออัพโหลดกุญแจเข้าไปในโค้ดหรือไม่</a> แต่การอัพโหลดฐานข้อมูล sqlite เช่นฐานข้อมูลของ cookie เบราว์เซอร์ครั้งนี้น่าจะไม่อยู่ในรูปแบบที่ GitHub ช่วยตรวจสอบให้</p>\n<p>ที่มา - <a href=\"https://www.theregister.com/2021/11/18/firefox_cookies_github/\">The Register</a></p>\n<p><img src=\"https://www.blognone.com/sites/default/files/externals/fa9b47a42613d0c0912227ce7e0b01e0.png\" /></p>\n<p>ภาพโดย <a href=\"https://pixabay.com/photos/programming-html-css-javascript-1873854/\">Boskampi</a></p>\n</div></div></div><div><div>Topics: </div><div><div><a href=\"/topics/security\">Security</a></div><div><a href=\"/topics/github\">GitHub</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d62162c2b2f4859a9bbf09c9a4d1aeda00072fb7357b814a3e3eecafb17535b4","category":"Thai"}
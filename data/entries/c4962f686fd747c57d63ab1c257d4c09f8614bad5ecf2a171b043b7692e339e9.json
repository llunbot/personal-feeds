{"title":"Google Play Store หยุดสร้างไฟล์ APK เหลือแต่ไฟล์ AAB, ชาว Sideload ลำบากขึ้นอีกหน่อย","link":"https://www.blognone.com/node/141258","date":1722910769000,"content":"<div><div><div><p>ในโลกของ Android คนที่อยากติดตั้งแอพแบบ sideloading จากไฟล์ APK โดยตรง มักต้องไปหาไฟล์จากเว็บพวก APKMirror อีกทีหนึ่ง ซึ่งเว็บเหล่านี้ได้ไฟล์ APK มาจาก Google Play Store อีกทีหนึ่ง</p>\n<p>ในปี 2018 <a href=\"https://www.blognone.com/node/102131\">กูเกิลเปิดตัวฟอร์แมต Android App Bundle (AAB)</a> ที่นักพัฒนาแอพสร้างไฟล์ AAB ขนาดใหญ่ไฟล์เดียว มีไบนารีสำหรับหลายสถาปัตยกรรม มีไฟล์รูปภาพหรือ asset สำหรับหน้าจอหลายแบบ แล้ว Google Play Store จะจัดการดึงเฉพาะส่วนที่จำเป็นให้ตอนผู้ใช้ดาวน์โหลดแอพนั้นๆ (<a href=\"https://www.blognone.com/node/123505\">เริ่มบังคับใช้ใน Play Store ปี 2021</a>)</p>\n<p><img src=\"https://www.blognone.com/sites/default/files/externals/834dba1687fa34e95d6925586dd8f8f3.png\" /></p>\n<p>หากผู้ใช้ดาวน์โหลดแอพนั้นผ่าน Play Store โดยตรง จะไม่ต้องดาวน์โหลดไฟล์ APK ทั้งก้อน เอาเฉพาะส่วนที่จำเป็น แต่ถ้าใช้วิธี sideloading ก็จำเป็นต้องดาวน์โหลดไฟล์ APK ทั้งก้อน (ที่ Play Store สร้างขึ้นให้อัตโนมัติจาก AAB เรียกกันเล่นๆ ว่า \"Fat APK\" แล้ว APKMirror ไปดูดมาอีกต่อ) แม้ไฟล์ใหญ่หน่อย แต่ก็การันตีว่าไฟล์นั้นนำไปติดตั้งบนเครื่องไหนก็ได้หมด</p>\n<p>ล่าสุดเกิดการเปลี่ยนแปลงที่ Play Store ไม่สร้างไฟล์ Fat APK จาก AAB ให้แล้ว (เพราะไม่จำเป็นสำหรับผู้ดาวน์โหลดจาก Play Store โดยตรงอีกต่อไป) เหลือแต่ไฟล์ AAB เท่านั้น ซึ่ง Package Installer ของระบบปฏิบัติการ Android <strong>ไม่สามารถติดตั้งโดยตรง</strong> แบบเดียวกับไฟล์ APK</p>\n<p>แต่ชีวิตยังไม่แย่เกินไปนัก เพราะ APKMirror ได้สร้าง<a href=\"https://play.google.com/store/apps/details?id=com.apkmirror.helper.prod\">ตัวติดตั้งไฟล์ bundle</a> เหล่านี้มาให้ดาวน์โหลดกัน เท่ากับว่าผู้ที่ต้องการ sideloading ไฟล์จาก APKMirror มีขั้นตอนเพิ่มขึ้น (อีกนิด) คือต้องดาวน์โหลด APKMirror Installer มาไว้ในเครื่องก่อน จึงจะใช้งานได้</p>\n<p>ที่มา - <a href=\"https://9to5google.com/2024/08/04/android-apk-install/\">9to5google</a></p>\n<blockquote><p>FYI since people email <a href=\"https://twitter.com/APKMirror?ref_src=twsrc%5Etfw\">@APKMirror</a> about this several times a day... looks like Google stopped generating fat APKs for many apps entirely all of a sudden, and only bundles will be available from now on.To my knowledge, there's nothing we can do about it.<a href=\"https://t.co/OrcKXDA7Kc\">https://t.co/OrcKXDA7Kc</a></p>\n<p>— Artem Russakovskii (@ArtemR) <a href=\"https://twitter.com/ArtemR/status/1820172858045456478?ref_src=twsrc%5Etfw\">August 4, 2024</a></p></blockquote>\n</div></div></div><div><div>Topics: </div><div><div><a href=\"/topics/google-play\">Google Play</a></div><div><a href=\"/topics/android\">Android</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c4962f686fd747c57d63ab1c257d4c09f8614bad5ecf2a171b043b7692e339e9","category":"Thai"}
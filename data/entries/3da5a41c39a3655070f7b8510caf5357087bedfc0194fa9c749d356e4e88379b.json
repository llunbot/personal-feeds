{"title":"PlayerUnknown เผยข้อมูลเกมที่กำลังสร้าง Prologue และ Artemis โลกโอเพนเวิลด์ขนาดใหญ่มาก","link":"https://www.blognone.com/node/124602","date":1630899038000,"content":"<div><div><div><p>หลัง <a href=\"https://www.blognone.com/node/124527\">Brendan Greene ผู้สร้าง PUBG ลาออกจาก Krafton ออกมาเปิดบริษัท PlayerUnknown Productions</a> ของตัวเอง เขาก็ออกมาเล่าแล้วว่ากำลังทำเกมอะไรอยู่</p>\n<p>Greene โพสต์คลิปในทวิตเตอร์ เล่าว่าเขาสนใจทำเกมแนวโอเพนเวิลด์ที่โลกภายในเกมใหญ่จริงๆ สมจริง ซึ่งไม่มีทางที่มนุษย์จะสามารถสร้างเนื้อหาใส่เข้าไปในโลกใหญ่ขนาดนี้ได้ครบ ทางออกจึงเป็นการใช้อัลกอริทึมสร้างเนื้อหาขึ้นมา (แนวทางคล้ายๆ กับเกม No Man's Sky ที่เป็น procedurally generated - ผู้เขียน) โดยเกมต้นแบบของเขาชื่อว่า Prologue ซึ่งในคลิปเดโมแสดงแค่ป่าดงดิบที่มีรายละเอียดสมจริงเท่านั้น</p>\n<p>หลังจากนั้น Greene ให้สัมภาษณ์กับเว็บไซต์ VentureBeat ลงรายละเอียดเพิ่มเติมว่า Prologue เป็นแค่เดโมทางเทคโนโลยีทดสอบความเป็นไปได้เท่านั้น (ตามชื่อ Prologue) เกมจริงๆ ของเขาตอนนี้มีโค้ดเนมว่า Project Artemis จะมีขนาดของโลกในเกมที่ใหญ่กว่า Prologue มาก</p>\n<blockquote><p><a href=\"https://t.co/dipZpUSeNY\">pic.twitter.com/dipZpUSeNY</a></p>\n<p>— PLAYERUNKNOWN (@PLAYERUNKNOWN) <a href=\"https://twitter.com/PLAYERUNKNOWN/status/1433682802931904518?ref_src=twsrc%5Etfw\">September 3, 2021</a></p></blockquote>\n<p>Greene บอกว่า Prologue เป็นเกมเล่นคนเดียว มีโลกในเกมขนาด 64x64 ตารางกิโลเมตร ผู้เล่นท่องไปมาในป่าเพียงลำพัง มันเป็นเดโมที่ใช้ทดสอบความเป็นไปได้ของเทคโนโลยีการสร้างโลกในเกมที่เขาอยากสร้าง ส่วนเป้าหมายระยะยาวของเขาคือ Project Artemis ที่ฝันใหญ่ในระดับอยากสร้างโลกทั้งใบขึ้นมาจริงๆ ทุกอย่างเกิดขึ้นในโลกเดียวกันนี้</p>\n<p>Greene เล่าว่า Artemis เป็นเป้าหมายที่ผู้สร้างเกมฝันถึงมาหลายสิบปี แต่ยังไม่สามารถทำมันขึ้นมาได้จริงๆ เพราะเทคโนโลยียังไม่พร้อม ความท้าทายของ Artemis ครึ่งหนึ่งจะอยู่ที่เทคโนโลยี machine learning ที่ใช้สร้างโลกขนาดใหญ่ที่มนุษย์สร้างไม่ไหว อีกครึ่งหนึ่งจะเป็นการเติมเนื้อหาลงในโลกนี้ให้น่าสนใจและคาดเดาไม่ได้ (emergent) ไม่มีสคริปต์ล่วงหน้า และการล็อกอินเข้าเกมแต่ละครั้งอาจได้ผลลัพธ์ต่างกัน</p>\n<p>Greene บอกว่าเขาสนใจเรื่องขนาดของโลกในเกมมานานแล้ว ตั้งแต่สมัยเขาเริ่มเล่นเกม DayZ (ก่อนมาทำม็อดแนว Battle Royale ในภายหลัง) เขาเดินไปสุดขอบแผนที่แล้วเกิดคำถามว่าทำไมแผนที่ต้องสุดแค่ตรงนี้ เขาเปรียบเทียบ<a href=\"https://www.blognone.com/node/120637\">เกม Rust</a> ว่ามีแผนที่ขนาดใหญ่จริง แต่ยังใหญ่ไม่พอ เพราะในเซิร์ฟเวอร์ที่คนเยอะๆ ก็ต้องสร้างฐานใกล้ๆ กันอยู่ดี เขาอยากได้โลกที่กว้างมากๆ ฐานห่างกันหลายกิโลเมตร</p>\n<p>เขายังพูดถึงโลกของเกม Red Dead Redemption ว่าใหญ่ดีมาก แต่เป็นโลกที่สร้างเตรียมไว้แล้วล่วงหน้า หากผู้เล่นฆ่าหมีทุกตัวในพื้นที่นั้น แล้วกลับมาใหม่ก็จะเจอหมีใหม่อีกรอบ เขาต้องการสร้างโลกที่ฆ่าหมีเยอะๆ แล้วเกิดผลกระทบอื่น เช่น ประชากรกวางในเกมเพิ่มจำนวนขึ้นแทน ปรากฏการณ์แบบนี้คือ \"emergent\" ที่เขามองว่าเป็นคีย์เวิร์ดหลักของสิ่งที่กำลังพัฒนาอยู่</p>\n<p><strong>ภาพตัวอย่างจากเกม Prologue</strong></p>\n<p><img src=\"https://www.blognone.com/sites/default/files/externals/48f26b35ce739c450958297fa5a27f3d.jpg\" /></p>\n<p>ตอนนี้สตูดิโอ PlayerUnknown Productions มีพนักงานประมาณ 25 คน และได้เงินลงทุนจำนวนหนึ่งแล้ว ซึ่งส่วนหนึ่งมาจาก Krafton แต่ไม่เปิดเผยตัวเลข ทีมงานต้องสร้างเอนจินเกมขึ้นมาใหม่ทั้งหมด โดยใช้ชื่อว่า Entity Component System (ECS)</p>\n<p>การแยกตัวจาก Krafton เป็นไปด้วยดี โดย Greene ได้ชื่อ PlayerUnknown ส่วน <a href=\"https://www.blognone.com/node/124107\">Krafton ได้ชื่อ PUBG จึงเป็นเหตุว่าทำไม PUBG ถึงต้องเปลี่ยนชื่อเกมเล็กน้อย</a></p>\n<p>ที่มา - <a href=\"https://venturebeat.com/2021/09/04/brendan-playerunknown-greene-interview-prologue-is-huge-but-heres-the-vision-for-artemis/\">VentureBeat</a></p>\n</div></div></div><div><div>Topics: </div><div><div><a href=\"/topics/playerunknown\">PlayerUnknown</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3da5a41c39a3655070f7b8510caf5357087bedfc0194fa9c749d356e4e88379b","category":"Thai"}
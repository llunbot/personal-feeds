{"title":"สหภาพยุโรปแจ้งความผิดขั้นต้น Meta ประเด็นโมเดล \"จ่ายเงินแลกกับไม่แสดงโฆษณา\" ในยุโรป","link":"https://www.blognone.com/node/140678","date":1719846473000,"content":"<div><div><div><p>คณะกรรมาธิการยุโรปหรือ EC (European Commission) ออกแถลงการณ์แจ้ง Meta ในขั้นต้นว่ารูปแบบการให้บริการในภูมิภาคยุโรปแบบ \"จ่ายเงินหรือยอมรับเงื่อนไข\" สำหรับการแสดงผลโฆษณา ไม่เป็นไปตาม<a href=\"https://www.blognone.com/node/126020\">กฎหมายดิจิทัล DMA</a> โดยมองว่าทางเลือกที่มีอยู่ ไม่มีตัวเลือกที่สามารถปรับลดการแสดงผลเฉพาะบุคคล แต่ยังได้รับบริการเทียบเท่า</p>\n<p>คำชี้แจงนี้เป็นไปตาม<a href=\"https://www.blognone.com/node/140674\">ข่าวที่ออกมา</a>ก่อนหน้านี้ โดย<a href=\"https://www.blognone.com/node/136469\">รูปแบบการให้บริการของ Meta</a> คือ Facebook และ Instagram ในภูมิภาคยุโรป มีตัวเลือกจ่ายเงินรายเดือน แลกกับการไม่แสดงผลโฆษณา หากไม่เลือกวิธีนี้ก็ต้องยอมรับเงื่อนไขใช้ข้อมูลส่วนตัวในการแสดงผลโฆษณา ทำให้คณะกรรมาธิการยุโรปบอกว่าจะ<a href=\"https://www.blognone.com/node/138894\">สอบสวน</a>เรื่องดังกล่าว เพราะไม่เป็นไปตามกฎหมาย DMA ที่ระบุว่าแพลตฟอร์มออนไลน์ขนาดใหญ่ ต้องไม่มีพฤติกรรมที่ไม่เป็นธรรมกับผู้ใช้งาน</p>\n<p>โฆษกของ Meta ชี้แจงว่า รูปแบบสมัครสมาชิกใช้งานไม่แสดงโฆษณา เป็นไปตามแนวทางของศาลสูงสุดยุโรป และเป็นไปตามกฎหมาย DMA บริษัทจะหารือกับทาง EC ในประเด็นดังกล่าวต่อไป</p>\n<p>ในขั้นตอนถัดไป EC บอกว่า Meta สามารถโต้แย้งข้อกล่าวหาดังกล่าวได้ภายใน 12 เดือน นับจากวันที่เริ่มสอบสวนคือ 25 มีนาคม 2024 หากมีข้อสรุปว่ามีความผิดจริง โทษสูงสุดคือปรับเงิน 10% ของรายได้ทั่วโลก หรืออาจเพิ่มเป็น 20% หากมีการกระทำผิดซ้ำ</p>\n<p>ที่มา: <a href=\"https://ec.europa.eu/commission/presscorner/detail/en/ip_24_3582\">European Commission</a> และ <a href=\"https://www.reuters.com/technology/meta-charged-with-failing-comply-with-eu-tech-rules-2024-07-01/\">Reuters</a></p>\n<p><img src=\"https://www.blognone.com/sites/default/files/externals/4bbeb9c5c0b6e7c0ab30f3341d001924.jpg\" /></p>\n</div></div></div><div><div>Topics: </div><div><div><a href=\"/topics/european-commission\">European Commission</a></div><div><a href=\"/topics/europe\">Europe</a></div><div><a href=\"/topics/eu\">EU</a></div><div><a href=\"/topics/meta\">Meta</a></div><div><a href=\"/topics/lawsuits\">Lawsuits</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8df01b37d938d9262b95c194d24cd70b5457cdc6da9f392e03e5979c243f2c5f","category":"Thai"}
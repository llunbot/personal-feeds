{"title":"แหล่งข่าวเผย Microsoft และ OpenAI เตรียมสร้าง Data Center ใหม่รองรับ AI เงินลงทุนกว่า 3.6 ล้านล้านบาท","link":"https://www.blognone.com/node/138980","date":1711761070000,"content":"<div><div><div><p>มีรายงานจาก The Information <a href=\"https://www.theinformation.com/articles/microsoft-and-openai-plot-100-billion-stargate-ai-supercomputer\">เผยว่า</a>ไมโครซอฟท์และ OpenAI มีโครงการสร้างศูนย์ข้อมูล (data center) เงินลงทุนสูงถึง 1 แสนล้านดอลลาร์ (3.6 ล้านล้านบาท) ตั้งอยู่ในสหรัฐอเมริกา ซึ่งในนั้นจะมีซูเปอร์คอมพิวเตอร์ AI ที่มีโค้ดเรียกภายในตอนนี้ว่า <strong>\"Stargate\"</strong> อยู่ด้วย กำหนดเปิดตัวในปี 2028</p>\n<p>เหตุผลของการสร้างศูนย์ข้อมูลใหม่นี้ เนื่องจากความต้องการ Generative AI ที่เพิ่มสูงอย่างรวดเร็ว ทำให้มีความต้องการศูนย์ข้อมูลที่รองรับการประมวลผลและจัดการข้อมูลขั้นสูง มากกว่าศูนย์ข้อมูลแบบเดิม</p>\n<p>แผนการพัฒนาซูเปอร์คอมพิวเตอร์ของไมโครซอฟท์และ OpenAI นี้แบ่งออกเป็น 5 ระยะ โดยตอนนี้การพัฒนาอยู่ในระยะที่ 3 แล้ว ตามแผนซูเปอร์คอมพิวเตอร์ระยะที่ 4 จะเปิดตัวในปี 2026 และระยะที่ 5 ที่จะเป็น Stargate นั้น จะออกมาในปี 2028 แหล่งข่าวระบุว่าชิปประมวลที่ใช้จะมาจากบริษัทอื่นที่ไม่ใช่ NVIDIA</p>\n<p>OpenAI ไม่ได้ออกมาให้ความเห็นต่อรายงานนี้ ส่วนไมโครซอฟท์บอกเพียงบริษัทมีการวางแผนเกี่ยวกับศูนย์ข้อมูล และโครงสร้างพื้นฐาน เพื่อรองรับความต้องการ AI ในอนาคตอยู่ตลอดอยู่แล้ว</p>\n<p>ที่มา: <a href=\"https://www.reuters.com/technology/microsoft-openai-planning-100-billion-data-center-project-information-reports-2024-03-29/\">Reuters</a></p>\n<p><img src=\"https://www.blognone.com/sites/default/files/externals/7f97ee8f7c54239a0b37ad2ea01506a1.jpg\" /></p>\n</div></div></div><div><div>Topics: </div><div><div><a href=\"/topics/openai\">OpenAI</a></div><div><a href=\"/topics/microsoft\">Microsoft</a></div><div><a href=\"/topics/data-center\">Data Center</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/rumors\">Rumors</a></div><div><a href=\"/topics/supercomputer\">Supercomputer</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0be3a4496655bc22779329f8b18ce3fd0622b4178987af31be3f436600b0e891","category":"Thai"}
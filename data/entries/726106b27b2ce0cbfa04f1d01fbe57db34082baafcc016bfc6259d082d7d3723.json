{"title":"FF7 Rebirth เวอร์ชันพีซีมาแรง ติดอันดับ 3 เกมขายดีของสหรัฐ เดือนมกราคม 2025","link":"https://www.blognone.com/node/144850","date":1740187336000,"content":"<div><div><div><p>ยุทธศาสตร์ \"ไม่เอ็กซ์คลูซีฟ\" ของ Square Enix ดูได้ผลดี เพราะ Final Fantasy VII: Rebirth เวอร์ชันพีซี สามารถทำยอดขายสูงสุดเป็นอันดับสาม ของยอดขายเกมในสหรัฐอเมริกา ประจำเดือนมกราคม 2025</p>\n<p>ตัวเลขนี้มาจาก Circana (NPD เดิม) <a href=\"https://www.blognone.com/node/144488\">ที่เคยให้ข้อมูลของ FF7 Rebirth ช่วงวางขายบนพีซี</a> เกมยอดขายสูงสุดอันดับหนึ่งประจำเดือนมกราคม 2025 คือเกมเจ้าประจำอย่าง Call of Duty: Black Ops 6 ตามด้วย Madden NFL 25 ซึ่งไม่ผิดคาด การที่ FF7 Rebirth  สามารถแทรกตัวเข้ามาติดอันดับสามได้จึงถือว่าไม่ธรรมดา</p>\n<p>Square Enix เคยยอมรับในงานแถลงผลประกอบการว่า <a href=\"https://www.blognone.com/node/142081\">ยอดขายไม่เข้าเป้าที่ตั้งไว้</a> (แม้ไม่เปิดเผยตัวเลข) การที่บริษัทกอบกู้สถานการณ์โดยนำเกมมาขายบนแพลตฟอร์มอื่นๆ ด้วย ก็ถือว่าสำเร็จตามแผน ส่วนตัวเลขรายได้คงต้องรอดูกันในงานแถลงผลประกอบการของ Square Enix รอบหน้าในเดือนพฤษภาคม</p>\n<p>Mat Piscatella นักวิเคราะห์ของ Circana ที่ติดตามเรื่องนี้ ให้สัมภาษณ์กับ IGN ว่าเป็นความยากขึ้นเรื่อยๆ สำหรับผู้ขายเกม 3rd party ที่ไม่ได้เป็นเจ้าของแพลตฟอร์มเอง หากจะวางขายเกมแบบเอ็กซ์คลูซีฟกับแพลตฟอร์มเดียว แล้วหวังว่ายอดขายจะประสบความสำเร็จ หากไม่มีเจ้าของแพลตฟอร์มช่วยสนับสนุนทางการเงิน</p>\n<p>ที่มา - <a href=\"https://www.ign.com/articles/after-failing-meet-expectations-launch-final-fantasy-7-rebirth-shoots-no3-us-charts-with-steam-debut\">IGN</a></p>\n<p><img alt=\"No Description\" src=\"https://www.blognone.com/sites/default/files/externals/bed2473bdd6bd7935e40a6234e8cb3f4.jpeg\" /></p>\n</div></div></div><div><div>Topics: </div><div><div><a href=\"/topics/final-fantasy\">Final Fantasy</a></div><div><a href=\"/topics/games\">Games</a></div><div><a href=\"/topics/square-enix\">Square Enix</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"726106b27b2ce0cbfa04f1d01fbe57db34082baafcc016bfc6259d082d7d3723","category":"Thai"}
{"title":"Canonical ยืดระยะซัพพอร์ต Ubuntu LTS เป็น 12 ปี ย้อนไปถึง 14.04, ต้องเสียเงินซื้อ","link":"https://www.blognone.com/node/138900","date":1711419374000,"content":"<div><div><div><p>บริษัท Canonical ประกาศขยายเวลาการซัพพอร์ต Ubuntu รุ่นซัพพอร์ตระยะยาว LTS เพิ่มขึ้นจากเดิมสูงสุด 10 ปีเป็น 12 ปี</p>\n<p>การซัพพอร์ต Ubuntu LTS มีโครงสร้างดังนี้</p>\n<ul>\n<li><strong>ใช้ฟรี</strong> Canonical จะอัพเดตแพตช์ความปลอดภัยของ LTS ในแพ็กเกจ main ให้นาน 5 ปีเป็นปกติอยู่แล้ว</li>\n<li><strong>Ubuntu Pro</strong> หากจ่ายเงินสมัครสมาชิก Ubuntu Pro จะได้ระยะเวลาซัพพอร์ต main/universe ให้อีก 5 ปี รวมเป็น 10 ปี</li>\n<li><strong>Legacy Support</strong> ของใหม่ที่ประกาศคราวนี้ เป็น add-on จ่ายเพิ่มของสมาชิก Ubuntu Pro ต่อเวลาอีก 2 ปี รวมเป็น 12 ปี</li>\n</ul>\n<p>Canonical บอกว่ารับทราบดีถึงความซับซ้อนในการอัพเกรดเวอร์ชันของระบบปฏิบัติการ กลุ่มลูกค้าองค์กรจึงมักต้องการอยู่กับ OS เดิมไปนานๆ และเรียกร้องให้ Canonical ซัพพอร์ต OS ให้นานขึ้น จึงเป็นที่มาของการออกแพ็กเกจ Legacy Support เพิ่มให้อีก 2 ปี</p>\n<p>ความน่าสนใจของแพ็กเกจนี้คือย้อนกลับไปให้ถึง Ubuntu 14.04 LTS ที่กำลังจะครบระยะซัพพอร์ต 10 ปีในเดือนเมษายน 2024 เท่ากับว่าสามารถใช้ต่อได้อีก 2 ปี ถ้ายินดีจ่ายเพิ่ม</p>\n<p><a href=\"https://ubuntu.com/pricing/pro\">ราคาของ Ubuntu Pro</a> รุ่นมาตรฐานอยู่ที่ 25 ดอลลาร์ต่อเครื่องต่อปี (เดสก์ท็อป) และ 500 ดอลลาร์ต่อเครื่องต่อปี (เซิร์ฟเวอร์) ส่วนราคาของแพ็กเกจ Legacy Support นั้นไม่ได้เปิดเผยต่อสาธารณะ</p>\n<p>ที่มา - <a href=\"https://ubuntu.com//blog/canonical-expands-long-term-support-to-12-years-starting-with-ubuntu-14-04-lts\">Canonical</a>, <a href=\"https://www.omgubuntu.co.uk/2024/03/ubuntu-lts-12-years-legacy-support\">OMG Ubuntu</a></p>\n<p><img alt=\"No Description\" src=\"https://www.blognone.com/sites/default/files/externals/2decf7c56eb1e36b7df28880d9c1af2e.jpeg\" /></p>\n</div></div></div><div><div>Topics: </div><div><div><a href=\"/topics/ubuntu\">Ubuntu</a></div><div><a href=\"/topics/canonical\">Canonical</a></div><div><a href=\"/topics/linux\">Linux</a></div><div><a href=\"/topics/enterprise\">Enterprise</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"220860e208963bc58073e32ac18aba56287cd7f5d6b2d31cc2d970f0440f1c6d","category":"Thai"}
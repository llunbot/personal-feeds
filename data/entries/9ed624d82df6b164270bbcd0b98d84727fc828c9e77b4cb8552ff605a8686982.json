{"title":"Ubisoft เปิดตัว NEO NPCs โปรโตไทป์ Gen AI สร้างบทสนทนาของ NPC ในเกมแบบเสมือนจริง","link":"https://www.blognone.com/node/138812","date":1710930852000,"content":"<div><div><div><p>NEO NPCs โครงการโปรโตไทป์ตัวใหม่ของ Ubisoft ที่ใช้ Generative AI สร้าง NPC รูปแบบใหม่ที่ผู้เล่นสามารถสนทนาได้ลึกซึ้งยิ่งขึ้น โดยไม่ต้องพึ่งบทสนทนาที่กำหนดไว้ล่วงหน้าเพื่อสร้างบทสนทนาที่สมจริง</p>\n<p>NEO NPCs พัฒนาโดย Ubisoft Paris ใช้เทคโนโลยี 2 อย่างคือ</p>\n<ul>\n<li><strong>Audio2Face</strong>: ใช้ AI สร้างภาพเคลื่อนไหวใบหน้าที่สมจริงจากเสียงพูด</li>\n<li><strong>Inworld's Large Language Model</strong>: ใช้ AI เพื่อสร้างข้อความที่สมจริงและเป็นธรรมชาติ</li>\n</ul>\n<p>เป้าหมายหลักของ NEO NPCs คือให้ดีไซน์เนอร์ด้านการเล่าเรื่องสร้างตัวละคร เขียนบุคลิกภาพและเรื่องราวเบื้องหลังของตัวละคร และสอนโมเดลให้ตอบสนองต่อผู้เล่นตามนั้น โดยที่ยังสามารถป้องกันพฤติกรรมของผู้เล่นที่พิเรนอยากทำลายเกม หรือพูดคำหยาบใส่ NPC ได้</p>\n<p>ปัจจุบัน NPC ที่สร้างขึ้นจากโครงการนี้ ยังไม่สามารถตอบสนองผู้เล่นได้อย่างอิสระ พวกมันจะถูกจำกัดด้วยบทบาทในเนื้อเรื่องและเส้นทางชีวิตของตัวละคร</p>\n<p>ในขณะที่เป้าหมายสูงสุดของโครงการนี้คือการสร้าง NPC ที่สามารถสร้างบทสนทนาของตัวเองแบบเรียลไทม์ได้ แต่ Guillemette Picard รองประธานอาวุโสฝ่ายเทคโนโลยีการผลิตของ Ubisoft ยืนยันว่า โครงการนี้ยังคงขับเคลื่อนโดยคนจริง ๆ อยู่ เธอบอกว่าโครงการนี้จะมีคุณค่าก็ต่อเมื่อมันใช้งานได้จริงกับผู้เล่น ซึ่งจำเป็นต้องอาศัยนักพัฒนาและความคิดสร้างสรรค์ของคนอยู่</p>\n<p>NEO NPC ยังอยู่ในช่วงเริ่มต้นของการพัฒนา และยังมีอีกหลายอย่างที่ต้องพัฒนาก่อนที่จะพร้อมใช้งานจริงในเกม โดยนักพัฒนาต้องการให้เครื่องมือมีความยืดหยุ่นและมีประโยชน์ให้ได้มากที่สุด และใช้ได้กับทั้งเกม AAA ไปจนถึงและเกมขนาดเล็ก</p>\n<p><img alt=\"No Description\" src=\"https://www.blognone.com/sites/default/files/externals/c7294c7d05a9373c038c718e673dd0e7.jpeg\" /></p>\n<p>ที่มา - <a href=\"https://news.ubisoft.com/en-us/article/5qXdxhshJBXoanFZApdG3L/how-ubisofts-new-generative-ai-prototype-changes-the-narrative-for-npcs\">Ubisoft</a> via <a href=\"https://www.gamespot.com/articles/ubisoft-is-trying-to-make-ai-npcs-that-have-real-conversations/1100-6521970/\">Gamespot</a></p>\n</div></div></div><div><div>Topics: </div><div><div><a href=\"/topics/ubisoft\">Ubisoft</a></div><div><a href=\"/topics/artificial-intelligence\">Artificial Intelligence</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9ed624d82df6b164270bbcd0b98d84727fc828c9e77b4cb8552ff605a8686982","category":"Thai"}
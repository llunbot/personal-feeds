{"title":"Vladimir Putin สั่งรัฐบาลรัสเซียพิจารณาการพัฒนา และผลิตเครื่องเกมคอนโซลของตัวเอง","link":"https://www.blognone.com/node/139003","date":1711962827000,"content":"<div><div><div><p>ในระหว่างการประชุมทางเศรษฐกิจ และสังคมของรัสเซีย มีรายงานว่าประธานาธิบดี Vladimir Putin ได้สั่งให้รัฐบาลรัสเซียพิจารณาการผลิต และพัฒนาเครื่องเกมคอนโซลของรัสเซียเอง โดยให้ชั่งน้ำหนักข้อกำหนดสำหรับการจัดระเบียบการผลิตเครื่องเล่นเกมคอนโซลทั้งแบบอยู่กับที่และพกพาในรัสเซีย ภายใน 15 มิถุนายน 2024</p>\n<p>ส่วนหนึ่งของคำสั่ง Putin ยังเรียกร้องให้คณะรัฐมนตรีพิจารณาการพัฒนาระบบปฏิบัติการ และระบบคลาวด์เพื่อส่งมอบเกมให้กับผู้เล่น ซึ่งคำสั่งนี้มีวัตถุประสงค์เพื่อพัฒนาอุตสาหกรรมเกมของรัสเซียขึ้นมาเอง</p>\n<p>หนังสือพิมพ์ Kommersant ของรัสเซียรายงานว่าปูตินจะมอบหมายให้บริษัท VK ดำเนินการตามแผนดังกล่าว อย่างไรก็ตามหนึ่งในผู้เข้าร่วมโครงการนี้กล่าวว่า รัสเซียไม่มีความสามารถมากพอที่จะผลิตเครื่องคอนโซลแบบ PlayStation หรือ Xbox ได้ และการสร้าง Ecosystem เองตั้งแต่แรกอาจใช้เวลาถึง 10 ปี พร้อมบอกว่าการจัดหาฮาร์ดแวร์จากประเทศจีน และสร้างเครื่องเกมพกพาที่คล้ายกับ Steam Deck ดูเข้าท่ากว่า</p>\n<p>ย้อนกลับไปเมื่อปี 2022 รัสเซียประกาศรุกรานยูเครน ทำให้บริษัทเกมหลายแห่งอาทิเช่น Sony, Microsoft, EA, Activision Blizzard, Nintendo และอีกมากมาย ประกาศหยุดดำเนินกิจการในรัสเซียทันที ส่งผลกระทบต่อตลาดเกมของรัสเซียโดยตรง แม้ว่าร้านขายเกมทั่วไปจะใช้วิธีหิ้วจากต่างประเทศมาขายแทนก็ตาม</p>\n<p><img src=\"https://www.blognone.com/sites/default/files/externals/c72f178d4221f365634932702825523e.jpg\" /></p>\n<p>ที่มา - <a href=\"https://uk.pcmag.com/migrated-84555-gaming/151641/putin-wants-russia-to-create-its-own-video-game-consoles\">PC Mag</a> via <a href=\"https://www.videogameschronicle.com/news/vladimir-putin-orders-exploration-of-russian-games-console/\">VGC</a></p>\n</div></div></div><div><div>Topics: </div><div><div><a href=\"/topics/russia\">Russia</a></div><div><a href=\"/topics/vladimir-putin\">Vladimir Putin</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a1a6e6078eb7a10377b79253bb62a34913d084477b62718b39e22432713fb14e","category":"Thai"}
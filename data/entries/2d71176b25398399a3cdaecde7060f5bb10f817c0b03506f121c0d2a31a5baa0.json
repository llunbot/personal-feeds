{"title":"อินเทลรับเงิน 1.1 หมื่นล้านดอลลาร์จากบริษัทลงทุน Apollo ร่วมถือหุ้นโรงงานชิปในไอร์แลนด์","link":"https://www.blognone.com/node/140150","date":1717552099000,"content":"<div><div><div><p>อินเทลประกาศว่า Apollo Global Management บริษัทลงทุนยักษ์ใหญ่ของอเมริกา (มีทรัพย์สินที่บริหารอยู่รวมมูลค่า 5.5 แสนล้านดอลลาร์) เข้ามาร่วมถือหุ้น 49% ในโรงงานผลิตชิปแห่งใหม่ Fab 34 ที่ประเทศไอร์แลนด์</p>\n<p>การสร้างโรงงานผลิตชิปยุคใหม่มีต้นทุนสูงขึ้นเรื่อยๆ จนบริษัทเจ้าของโรงงานเริ่มลงทุนเองไม่ไหว ที่ผ่านมาเราเห็นความพยายามของรัฐบาลหลายๆ ประเทศเข้ามาช่วยสนับสนุนเงินทุนด้านนี้ เช่น <a href=\"https://www.blognone.com/node/129527\">CHIPS Act ของสหรัฐอเมริกา</a> (<a href=\"https://www.blognone.com/node/138816\">อินเทลเพิ่งได้รับเงินไป</a>), <a href=\"https://www.blognone.com/node/127084\">European Chips Act</a>, <a href=\"https://www.blognone.com/node/139021\">ญี่ปุ่น</a>, <a href=\"https://www.blognone.com/node/139930\">K-Chips Act ของเกาหลีใต้</a>, <a href=\"https://www.blognone.com/node/140000\">กองทุน ICF ของจีน</a>, <a href=\"https://www.blognone.com/node/140021\">แผนเซมิคอนดักเตอร์แห่งชาติของมาเลเซีย</a></p>\n<p>อีกท่าหนึ่งในการหาเงินสนับสนุนก็คือการรับเงินจากบริษัทลงทุนภาคเอกชนตามข่าวนี้ โดย Apollo เข้ามาลงทุนด้วยเงิน 1.1 หมื่นล้านดอลลาร์ ในโรงงานของอินเทลที่เมือง Leixlip ในประเทศไอร์แลนด์ ซึ่งรับหน้าที่ผลิตชิปด้วยกระบวนการ Intel 4 และ Intel 3 (ปัจจุบันเริ่มผลิต Core Ultra ด้วยกระบวนการ Intel 4 ด้วยเครื่อง EUV มาตั้งแต่เดือนกันยายน 2023 และเตรียมเริ่มผลิตชิป Granite Rapids ด้วยกระบวนการ Intel 3 ในเร็วๆ นี้)</p>\n<p>เงินของ Apollo ทำให้อินเทลเพิ่มสภาพคล่อง เพราะไม่ต้องจ่ายเงินลงทุนสร้างโรงงานเองทั้งหมด ตามยุทธศาสตร์การเงินของอินเทลที่เรียกว่า Smart Capital ฝั่งของ Apollo บอกว่าการลงทุนครั้งนี้ถือเป็นการลงทุนจากภาคเอกชนในธุรกิจชิปที่ใหญ่ที่สุดด้วย</p>\n<p>ที่มา - <a href=\"https://www.intc.com/news-events/press-releases/detail/1698/intel-and-apollo-agree-to-joint-venture-related-to\">Intel</a></p>\n<p><img alt=\"No Description\" src=\"https://www.blognone.com/sites/default/files/externals/2a351b71a062d4fa0acd46d3c1a1d315.jpg\" /></p>\n<p>ภาพภายในโรงงาน Fab 34</p>\n<p><img alt=\"No Description\" src=\"https://www.blognone.com/sites/default/files/externals/2544d8bc95ed5c3d315154e878ebd501.jpeg\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/semiconductor\">Semiconductor</a></div><div><a href=\"/topics/ireland\">Ireland</a></div><div><a href=\"/topics/investment\">Investment</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2d71176b25398399a3cdaecde7060f5bb10f817c0b03506f121c0d2a31a5baa0","category":"Thai"}
{"title":"MSI Claw รุ่นใหม่ อัพเกรดซีพียูเป็น Lunar Lake, มีสองขนาดหน้าจอ 7\" และ 8\"","link":"https://www.blognone.com/node/140242","date":1717891745000,"content":"<div><div><div><p><a href=\"https://www.blognone.com/node/137554\">เครื่องเล่นเกมพกพา MSI Claw เปิดตัวเมื่อต้นปีนี้ด้วยซีพียู Intel Core Ultra ซีรีส์ 100 (Meteor Lake)</a> ถือว่าแหวกธรรมเนียมเครื่องเล่นเกมพกพาค่ายอื่นๆ ที่ใช้ AMD Ryzen ซะเป็นส่วนใหญ่ ผลการทดสอบ MSI Claw A1M รุ่นแรกออกมาไม่ดีนัก เหตุผลหลักก็มาจากข้อจำกัดของชิป Core Ultra 100 นั่นเอง</p>\n<p>ล่าสุด MSI เตรียมแก้มือด้วย MSI Claw รุ่นใหม่ที่อัพเกรดมาใช้<a href=\"https://www.blognone.com/node/140134\">ชิป Lunar Lake ตัวใหม่ของอินเทล</a> ที่มีประสิทธิภาพดีขึ้นมาก โดย Claw รุ่นหน้าจะแยกเป็น 2 เวอร์ชันตามขนาดหน้าจอคือ MSI Claw 7 (หน้าจอ 7\" เท่ารุ่นแรก) และ MSI Claw 8 AI+ (หน้าจอ 8\") ที่ใช้ความละเอียดเท่ากัน 1920x1080 120Hz VRR</p>\n<p>Cliff Chun ผู้บริหารของ MSI ให้สัมภาษณ์กับ PC World ว่าทดลองหน้าจอมาหลายขนาด ตั้งแต่เล็ก 5\" ไปจนถึงใหญ่ 10\" เพื่อดูว่าหน้าจอขนาดใดที่เหมาะสม ตอนแรกบริษัทคิดว่าหน้าจอ 7\" เหมาะสำหรับสินค้ารุ่นเปิดตัว แต่ผู้เล่นจำนวนมากก็ส่งเสียงกลับมายังบริษัทว่าอยากได้หน้าจอใหญ่ขึ้น จึงเป็นเหตุผลที่บริษัทออกรุ่น 8\" ตามมาด้วย</p>\n<p>นอกจากการเปลี่ยนซีพียูเป็น Core Ultra Lunar Lake ยังมีการปรับปรุงอื่น เช่น อัพเกรดแรมเป็น LPDDR5X-8533, เพิ่มพอร์ต USB-C อันที่สอง, เพิ่มขนาดแบตเตอรี่เป็น 80W (เท่ากับ <a href=\"https://www.blognone.com/node/140108\">ROG Ally X</a>), ปรับตำแหน่งวาง SSD ให้แกะง่ายขึ้นโดยไม่ต้องแกะพัดลม, เปลี่ยนสีตัวเครื่องด้านนอกเป็นสีขาว-ดำ</p>\n<p>ตอนนี้ยังไม่เปิดเผยราคา คาดว่าจะวางขายช่วงเดือนกันยายน 2024</p>\n<p>ที่มา - <a href=\"https://www.pcworld.com/article/2360397/msi-talks-claw-lunar-lake-coming-to-original-model.html\">PC World</a>, <a href=\"https://videocardz.com/newz/msi-confirms-claw-7-will-also-be-upgraded-to-lunar-lake-no-plans-for-amd-version\">Videocardz</a></p>\n<p><img src=\"https://www.blognone.com/sites/default/files/externals/87d940076bef9fe8b235256d6d4625e9.jpg\" /></p>\n<p>ภาพโดยคุณ willwill จากบทความ <a href=\"https://www.blognone.com/node/140196\">พาเที่ยว Computex 2024</a></p>\n</div></div></div><div><div>Topics: </div><div><div><a href=\"/topics/msi\">MSI</a></div><div><a href=\"/topics/lunar-lake\">Lunar Lake</a></div><div><a href=\"/topics/handheld\">Handheld</a></div><div><a href=\"/topics/hardware\">Hardware</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"fc257362ab1f9727b3d596aca661a53dbfbc03ff28b68ef8c9252c2f3b65909a","category":"Thai"}
{"title":"[ไม่ยืนยัน] Take-Two อาจวางขายเกม Grand Theft Auto VI ช่วงปลายปี 2024 หรือต้นปี 2025","link":"https://www.blognone.com/node/135231","date":1691815608000,"content":"<div><div><div><p>จากรายงานรายรับประจำไตรมาสล่าสุดของ <strong>Take-Two Interactive</strong> ได้มีการพูดถึง <strong>Grand Theft Auto VI</strong> ว่าเกมกำลังพัฒนาไปได้ด้วยดี ซึ่งเป็นคำเดียวกับที่ Rockstar Games สตูดิโอพัฒนาเกมใช้ประกาศเมื่อปีที่แล้ว ขณะที่ Strauss Zelnick ซีอีโอของ Take-Two ใบ้ว่าบริษัทจะวางขายบางอย่างที่สำคัญในช่วงงบประมาณปี 2025 ซึ่ง GTA VI ดูมีความเป็นไปได้มากที่สุด</p>\n<p>คุณ Strauss Zelnick ก็พูดว่าในช่วงปีงบประมาณปี 2025 ซึ่งนับจากเดือนเมษายน ปี 2024 ถึง มีนาคม ปี 2025 ว่า “จะเป็นจุดเปลี่ยนที่สำคัญ และเราเชื่อว่าจะสร้างสถิติใหม่ และยกระดับแง่ประสิทธิภาพของการทำงานได้\" มีความเป็นไปได้สูงที่จุดเปลี่ยนนี้จะหมายถึงการเปิดตัวของ GTA VI ซึ่งเป็นหนึ่งในเกมที่มีคนรอคอยมากที่สุดในตอนนี้ และรู้กันดีว่าเกมกำลังถูกพัฒนาอยู่</p>\n<p><img src=\"https://www.blognone.com/sites/default/files/externals/01ae18e6fb19a956182a21cbe7a75ca2.jpg\" alt /></p>\n<p>แต่ก่อนจะถึงวันนั้น ดูเหมือนตอนนี้ Take-Two จะมุ่งเน้นไปที่การหารายได้จากเกมที่วางขายไปแล้ว หลังจากที่บริษัทมีกำไรมากกว่าที่คาดการณ์ไว้ จากเกมประเภท Live Service อย่าง GTA Online และ NBA 2K23 โดย Take-Two จะยังคงใช้กลยุทธ์นี้อย่างต่อเนื่อง รวมไปถึงการพัฒนา Season Pass และ DLC เสริมให้ตัวเกมหลัก สำหรับเกมใหม่ ๆ Take-Two ก็มีแผนการสร้างรายได้หลังเกมวางขาย และอาจจะมีตัวเลือกเป็นเกมแบบ Free to play ด้วย</p>\n<p>เมื่อปี 2022 ทาง Take-Two ได้เข้าซื้อกิจการของ Zynga ซึ่งส่งผลให้ Take-Two สนใจนำเกมซีรี่ส์ดัง ๆ บางเกมมาสู่มือถือ เช่นเดียวกับการนำเกมมือถือของ Zynga บางเกมมาลงให้กับคอนโซล และพีซี นอกจากนี้ในรายงานยังมีการกล่าวถึงโครงการอื่น ๆ ในอนาคตจากแผนกต่าง ๆ ของ Take-Two รวมถึงความร่วมมือกับ Weta Workshop และ Game Freak ผู้พัฒนาซีรี่ส์ Pokemon แต่ยังไม่มีการเปิดเผยวันวางจำหน่ายเกมแต่อย่างใด</p>\n<p>โดย Take-Two ได้บอกกับนักลงทุนว่า จะปล่อยข้อมูลเพิ่มเติมในปีงบประมาณ 2025 และ 2026 ซึ่งหมายความว่าอาจจะต้องรอไปอีกสักระยะกว่าเราจะได้รับข้อมูลเพิ่มเติมเกี่ยวกับ GTA VI จาก Rockstar โดยตรง</p>\n<p>ที่มา - <a href=\"https://www.gamespot.com/articles/take-two-hints-at-late-2024-or-early-2025-release-for-gta-6/1100-6516687/\">Gamespot</a></p>\n</div></div></div><div><div>Topics: </div><div><div><a href=\"/topics/gta\">GTA</a></div><div><a href=\"/topics/take-two-interactive\">Take-Two Interactive</a></div><div><a href=\"/topics/rockstar\">Rockstar</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e55b09722337701561e456122cc93619a250f6af0e38ba4a2b44f849498a8d7b","category":"Thai"}
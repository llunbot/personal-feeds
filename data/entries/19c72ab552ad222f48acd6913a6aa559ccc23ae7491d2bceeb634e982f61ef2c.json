{"title":"Microsoft เตรียมขาย Microsoft 365 เวอร์ชันไม่พ่วง Teams ทั่วโลก หลังจากขายใน EU ก่อนหน้านี้","link":"https://www.blognone.com/node/139007","date":1711982717000,"content":"<div><div><div><p>ไมโครซอฟท์มีแผนขาย Microsoft 365 ที่ไม่พ่วง Teams มาให้ โดยจะขายแยกต่างหาก มีผลกับผู้ใช้งานทั่วโลก หลังจากไมโครซอฟท์ขาย Microsoft 365 ในรูปแบบดังกล่าว<a href=\"https://www.blognone.com/node/135531\">กับกลุ่มประเทศในสหภาพยุโรป</a> (EU) เพื่อเลี่ยงข้อกล่าวหาผูกขาด</p>\n<p>ก่อนหน้านี้ในกลุ่มประเทศสหภาพยุโรป ไมโครซอฟท์ถูก <a href=\"https://www.blognone.com/node/117603\">Slack ร้องเรียน</a>เรื่องการผูกขาด จากการพ่วง Teams มาใน Microsoft 365 ซึ่ง EU ก็ประกาศ<a href=\"https://www.blognone.com/node/135053\">เริ่มสอบสวนกรณีดังกล่าว</a>เมื่อกรกฎาคมปีที่แล้ว แต่ไมโครซอฟท์ก็ตัดสินใจเพิ่ม Microsoft 365 แบบขายแยก Teams ในเดือนถัดมา แต่มีผลเฉพาะในประเทศกลุ่มสหภาพยุโรป</p>\n<p>ตัวแทนของไมโครซอฟท์กล่าวว่า เพื่อความชัดเจนสำหรับลูกค้า บริษัทจะขาย Microsoft 365 และ Office 365 ที่ไม่พ่วง Teams เพิ่มมาให้ นอกจากประเทศสหภาพยุโรปที่มีอยู่แล้ว ขยายไปยังทุกประเทศทั่วโลก ซึ่งการตัดสินใจนี้ส่วนหนึ่งเป็นผลจากความเห็นของกรรมาธิการยุโรป ว่าบริษัทที่มีการดำเนินงานในหลายประเทศ จะสามารถจัดซื้อซอฟต์แวร์ได้เหมือนกันทั่วโลก</p>\n<p>รูปแบบการขายนั้นไมโครซอฟท์จะเพิ่มตัวเลือก Microsoft 365 และ Office 365 สำหรับลูกค้าองค์กร เวอร์ชันที่ไม่มี Teams และเพิ่มการขาย Teams แยกต่างหากสำหรับลูกค้าองค์กรเช่นกัน มีผลตั้งแต่ 1 เมษายน เป็นต้นไป ลูกค้าปัจจุบันสามารถเลือกได้ทั้งใช้ไลเซนส์แบบเดิม หรือต่อไลเซนส์ หรือย้ายไปรูปแบบใหม่ ราคาจะแตกต่างกันไปในแต่ละประเทศ</p>\n<p>ที่มา: <a href=\"https://www.reuters.com/technology/microsoft-separate-teams-office-globally-amid-antitrust-scrutiny-2024-04-01/\">Reuters</a></p>\n<p><img src=\"https://www.blognone.com/sites/default/files/externals/05960d67bb4716d3bb880e20ff8cc057.png\" /></p>\n</div></div></div><div><div>Topics: </div><div><div><a href=\"/topics/microsoft-teams\">Microsoft Teams</a></div><div><a href=\"/topics/microsoft\">Microsoft</a></div><div><a href=\"/topics/microsoft-365\">Microsoft 365</a></div><div><a href=\"/topics/office-365\">Office 365</a></div><div><a href=\"/topics/antitrust\">Antitrust</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"19c72ab552ad222f48acd6913a6aa559ccc23ae7491d2bceeb634e982f61ef2c","category":"Thai"}
{"title":"Matrox หวนคืนวงการการ์ดจอ ออกการ์ดซีรีส์ LUMA ใช้จีพียู Intel Arc เน้นภาคอุตสาหกรรม","link":"https://www.blognone.com/node/133621","date":1682732788000,"content":"<div><div><div><p>Matrox บริษัทผู้ผลิตการ์ดจอที่หลายคนอาจลืมชื่อกันไปบ้าง ช่วงหลังๆ หันไปทำการ์ดด้านตัดต่อ-เข้ารหัสวิดีโอเป็นหลักแทน โดยยังมีการ์ดจอของตัวเองเหลืออยู่ซีรีส์เดียวคือ <a href=\"https://video.matrox.com/en/products/graphics-cards/m-series\">Matrox M-Series</a> ที่เน้นการต่อจอมอนิเตอร์จำนวนมาก (สูงสุด 8 จอ) แทนตลาดการ์ดจอแสดงผล 3D ที่ไม่สามารถแข่งขันได้แล้ว</p>\n<p>แต่ล่าสุด Matrox หวนคืนวงการจีพียู 3D อีกรอบ ด้วยการผลิตการ์ดจอเดสก์ท็อปที่ใช้จีพียู Intel Arc ลักษณะเดียวกับผู้ผลิตการ์ดจอค่ายอื่นๆ เช่น <a href=\"https://www.blognone.com/node/132456\">Acer</a>, ASRock</p>\n<p>การ์ดจอซีรีส์นี้เรียกว่า Matrox LUMA series มีสินค้าด้วยกัน 3 รุ่นย่อยคือ LUMA A310, A310F, A380 ตามซีรีส์ 3 ของ Intel Arc ซึ่งเป็นจีพียูระดับราคาถูกที่สุด (Intel Arc มีซีรีส์ 3, 5, 7)</p>\n<p>จุดเด่นของ LUMA A310 คือเป็นการ์ดจอขนาดเล็ก low profile แบบไม่ต้องมีพัดลมระบายความร้อน (รุ่น A310F ประสิทธิภาพสูงขึ้นแต่ต้องมีพัดลม) จึงเหมาะกับการใช้ในพีซีขนาดเล็ก (small-form-factor หรือ SFF) สำหรับภาคอุตสาหกรรมที่จำเป็นต้องตั้งพีซีในสภาพแวดล้อมเฉพาะ ส่วน A380 เน้นตลาดอุปกรณ์การแพทย์หรือการทหารที่ต้องใช้พลังเรนเดอร์สูงขึ้น</p>\n<p>นอกจากนี้ <a href=\"https://www.blognone.com/node/130687\">จีพียู A310 ยังเป็นจีพียูที่รองรับวิดีโอ AV1 ที่ราคาถูกที่สุดในตอนนี้</a> หากมีความต้องการใช้งานวิดีโอ AV1 ก็อาจเป็นโซลูชันที่เหมาะสมในแง่ราคา, จีพียูทุกตัวในซีรีส์ยังรองรับ DisplayPort 2.1 และแสดงผลภาพได้สูงสุด 8K60 HDR</p>\n<p>กลุ่มเป้าหมายของ Matrox นั้นชัดเจนว่าเน้นผู้ผลิตพีซี OEM สำหรับอุตสาหกรรมเฉพาะทาง โดย Matrox ประกาศอายุขัยของการ์ดนาน 7 ปี (รับประกัน 3 ปี) สบายใจได้ว่านำไปใช้แล้วจะมีซัพพลายสินค้ายาวนาน</p>\n<p><img alt=\"No Description\" src=\"https://www.blognone.com/sites/default/files/externals/1c86a643d1e73a0666a089073664630f.png\" /></p>\n<p>ที่มา - <a href=\"https://video.matrox.com/en/media/press-releases/2023/matrox-video-announces-luma-graphics-cards\">Matrox</a></p>\n</div></div></div><div><div>Topics: </div><div><div><a href=\"/topics/matrox\">Matrox</a></div><div><a href=\"/topics/gpu\">GPU</a></div><div><a href=\"/topics/intel-arc\">Intel Arc</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1e19ca3fcf76a1ab29aaa3e73cd671ee5d6238a973e2d0a98431c5612352da48","category":"Thai"}
{"title":"Gmail อัปเดต Summary Card เพิ่มปุ่มตัวเลือกคำสั่งที่ต้องการทำเพิ่มเติม","link":"https://www.blognone.com/node/142358","date":1727949658000,"content":"<div><div><div><p>คนใช้ Gmail อาจคุ้นเคยกับ Summary Card ฟีเจอร์สรุปสิ่งสำคัญของอีเมลอย่าง ใบเสร็จ, ใบแจ้งหนี้, ยืนยันจองร้านอาหาร หรือยืนยันการเดินทาง ซึ่งแสดงที่ด้านบนสุดก่อนเนื้อหาของอีเมล เพื่อเชื่อมต่อกับบริการอื่นของกูเกิล ซึ่ง Gmail ได้เพิ่มความสามารถให้กับ Summary Card</p>\n<p>โดย Summary Card ใหม่ได้เพิ่มปุ่มคำสั่ง (Action Button) ให้ผู้ใช้งานเลือกจัดการทำสิ่งต่าง ๆ เพิ่มเติมตามต้องการ เช่น หากเป็นอีเมลนัดหมาย นอกจากเลือกเพิ่มลง Calendar ได้แล้ว ยังสามารถส่งต่อคำเชิญหาคนอื่นได้ หรือหากเป็นใบแจ้งหนี้ ก็ตั้งแจ้งเตือนวันกำหนดจ่ายเงินได้ เป็นต้น</p>\n<p><img alt=\"No Description\" src=\"https://www.blognone.com/sites/default/files/externals/7842b7ec043920ba502611769b3e5a74.jpeg\" /></p>\n<p>Summary Card ใหม่นี้จะแสดงข้อมูลที่ละเอียดขึ้น พร้อมปุ่มคำสั่งในอีเมล 4 ประเภท ได้แก่ อีเมลซื้อสินค้า แสดงสถานะการจัดส่งล่าสุด, อีเมลเหตุการณ์ เพื่อเพิ่มในปฏิทินหรือส่งคำเชิญ, อีเมลใบแจ้งหนี้ เพื่อเพิ่มกำหนดเตือนจ่ายเงิน และอีเมลการเดินทาง เพื่อเพิ่มกำหนดวันออกเดินทาง วันเช็กเอาท์โรงแรม</p>\n<p><img alt=\"No Description\" src=\"https://www.blognone.com/sites/default/files/externals/79b25dd1bee59e5e329a23e847ebef11.jpeg\" /></p>\n<p>Gmail ยังเพิ่มส่วนใหม่ \"Happening soon\" ในแอป เพื่อเตือนเหตุการณ์สำคัญที่ใกล้ถึงวัน อ้างอิงตามเนื้อหาในอีเมลอีกด้วย</p>\n<p>Summary Card ใหม่ เริ่มอัปเดตให้ผู้ใช้งานทั้งแอป Android และ iOS คนที่ไม่ต้องการใช้ฟีเจอร์นี้สามารถสั่งปิดการทำงานได้<a href=\"https://support.google.com/mail/answer/15195630?hl=th\">ตามรายละเอียดนี้</a></p>\n<p>ที่มา: <a href=\"https://blog.google/products/gmail/new-gmail-summary-cards/\">กูเกิล</a></p>\n</div></div></div><div><div>Topics: </div><div><div><a href=\"/topics/gmail\">Gmail</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e851dce13fcd686e137ad5b5091ff56f5b0ff057ccc848dcbb37ffdfb58e00f7","category":"Thai"}
{"title":"Google ทำข้อตกลงซื้อไฟฟ้านิวเคลียร์ 500 MW เพื่อใช้กับ Data Center AI","link":"https://www.blognone.com/node/142554","date":1728948371000,"content":"<div><div><div><p>กูเกิลประกาศลงนามข้อตกลง สั่งซื้อไฟฟ้าพลังงานนิวเคลียร์จาก Kairos Power สตาร์ทอัปที่พัฒนาระบบไฟฟ้านิวเคลียร์ด้วยเตาปฏิกรณ์ขนาดเล็ก ซึ่งพลังงานไฟฟ้านี้จะนำมาใช้สำหรับศูนย์ข้อมูลด้าน AI ของกูเกิล</p>\n<p>ตามข้อตกลงนั้น Kairos Power จะเริ่มผลิตไฟฟ้าด้วยชุดปฏิกรณ์แรกในปี 2030 และเพิ่มเติมไปจนถึงปี 2035 กำลังไฟฟ้ารวม 500 เมกะวัตต์ ซึ่งเป็นพลังงานที่ปลอดคาร์บอน</p>\n<p>Kairos Power มีเทคโนโลยีการผลิตไฟฟ้านิวเคลียร์ โดยไม่ต้องสร้างเตาปฏิกรณ์ขนาดใหญ่แบบโรงไฟฟ้านิวเคลียร์ที่เราคุ้นตา ใช้การหล่อเย็นด้วยเกลือหลอมเหลวผสมกับเซรามิกแทนระบบน้ำแบบเดิม ทั้งหมดทำให้ได้ระบบนิวเคลียร์ความดันต่ำ และทำให้เตาปฏิกรณ์มีขนาดเล็กลง โดยโรงไฟฟ้าแห่งแรกอยู่ในขั้นตอนอนุมัติจากหน่วยงานกำกับดูแล และรัฐเทนเนสซี</p>\n<p>ดีลนี้ทำให้กูเกิลเป็นบริษัทล่าสุด ที่แก้ปัญหาความต้องการพลังงานไฟฟ้าสำหรับศูนย์ข้อมูล โดยเฉพาะกับงานด้าน AI ด้วยการซื้อหรือทำข้อตกลงกับโรงไฟฟ้าโดยตรง ก่อนหน้านี้มีทั้ง <a href=\"https://www.blognone.com/node/138538\">Amazon</a> ที่ซื้อศูนย์ข้อมูลติดกับโรงไฟฟ้านิวเคลียร์ และ<a href=\"https://www.blognone.com/node/142116\">ไมโครซอฟท์</a>ที่ทำข้อตกลงให้กลับมาเปิดโรงไฟฟ้านิวเคลียร์เพื่อผลิตไฟฟ้าให้</p>\n<p>ที่มา: <a>กูเกิล</a></p>\n<p><img alt=\"No Description\" src=\"https://www.blognone.com/sites/default/files/externals/20da12f726f98d48bad9febd0261bcc8.jpg\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/data-center\">Data Center</a></div><div><a href=\"/topics/nuclear\">Nuclear</a></div><div><a href=\"/topics/energy\">Energy</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c329b77b9169be44803922c626ef7270ec7ab42d7da846d31d1992b18b16d344","category":"Thai"}
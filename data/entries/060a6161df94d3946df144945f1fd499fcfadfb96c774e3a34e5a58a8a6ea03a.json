{"title":"Slitterhead ผลงานใหม่ของผู้สร้าง Silent Hill หลังเปิดสตูดิโอเอง แนวแอคชั่น-สยองขวัญ","link":"https://www.blognone.com/node/141170","date":1722419373000,"content":"<div><div><div><p>Keiichiro Toyama ผู้สร้างเกม Silent Hill ภาคแรก กำลังจะมีผลงานเกมใหม่เป็น<a href=\"https://www.blognone.com/node/126254\">เกมแนวแอคชั่น-สยองชื่อว่า Slitterhead</a> กำหนดวางขาย 8 พฤศจิกายน</p>\n<p>Toyama ทำเกม Silent Hill กับ Konami ในปี 1999 จากนั้นย้ายไปอยู่กับ Sony Japan Studio ทำเกมซีรีส์ Siren และ Gravity Rush จนถึงปี 2020 (<a href=\"https://www.blognone.com/node/121408\">ก่อนโซนี่ยุบสตูดิโอไม่นาน</a>) แล้ว<a href=\"https://www.blognone.com/node/120263\">ลาออกมาเปิดบริษัทของตัวเองชื่อ Bokeh Game Studio</a> มีผลงานเกม Slitterhead เป็นเกมแรก</p>\n<p><img alt=\"No Description\" src=\"https://www.blognone.com/sites/default/files/externals/f601222f0d15c9e3811c33c4149d6d20.jpg\" /></p>\n<p>ถ้าให้อธิบาย Slitterhead มีความคล้ายกับการ์ตูนเรื่อง \"ปรสิต\" อยู่มาก เนื้อเรื่องของเกมคือมีมอนสเตอร์คล้ายแมลงที่เรียกว่า  Slitterhead อาศัยอยู่ในร่างคน ฝั่งของผู้เล่นต้องควบคุมสัตว์ประหลาดไร้ร่าง (อีกพันธุ์) ชื่อ Hyoki ที่สามารถกระโดดข้ามไปมาระหว่างร่างสิ่งมีชีวิตแต่ละตัว (เช่น คน หมา) เพื่อควบคุมสิ่งมีชีวิตรายนั้นๆ ต่อสู้กับฝ่าย Slitterhead</p>\n<p>รูปแบบเกมเพลย์เปิดโอกาสให้ผู้เล่นเป็น Hyoki ย้ายตัวเองไปมาตามสิ่งมีชีวิตต่างๆ กระโดดข้ามจากร่างของคนหนึ่งไปยังคนหนึ่งเรื่อยๆ และสามารถควบคุมร่างกายของคนหรือสัตว์ที่เราสิงอยู่ได้ เหตุการณ์ของเรื่องเกิดในเมืองสมมติชื่อ Kowlong (ผสมผสานระหว่างเกาลูนกับฮ่องกง) ที่เต็มไปด้วยตึกสูง เกมไม่ใช่โอเพนเวิลด์เพราะข้อจำกัดเรื่องงบประมาณ แต่ก็ออกแบบให้มีอิสระในการเลือกเล่นพอสมควรในแต่ละฉาก จากในเทรลเลอร์เราจะเห็นแอคชั่นต่อสู้ระหว่างผู้เล่นกับ Slitterhead อย่างมาก</p>\n<p>Toyama ให้สัมภาษณ์กับ VGC ว่าเขาต้องการสร้างเกมที่มีความเป็นออริจินัลเฉพาะตัว โดยไม่ต้องใช้งบประมาณเยอะ แนวทางนี้ไม่สามารถทำได้ในค่ายใหญ่แบบโซนี่ ซึ่งเน้นทำเกมใหญ่ๆ งบสูงๆ แต่เมื่อเขาลาออกมาเปิดสตูดิโอเอง ก็มีอิสระในการทำสิ่งที่ต้องการ</p>\n<p>เขายังมองว่าตลาดเกมยังมีที่ว่างสำหรับสตูดิโอเกมขนาดเล็กๆ ให้สอดแทรกได้ ท่ามกลางเกมแนว live service ที่ครองตลาดอยู่ในปัจจุบัน เขาบอกว่าเข้าใจโมเดลธุรกิจของเกมใหญ่ๆ แต่วงการเกมก็จำเป็นต้องมีเกมลักษณะเฉพาะอยู่เรื่อยๆ หากควบคุมต้นทุนค่าพัฒนาเกมได้ ก็สามารถอยู่รอดได้ในตลาดนี้</p>\n<p>ที่มา - <a href=\"https://www.videogameschronicle.com/features/slitterhead-how-silent-hills-creator-is-building-2024s-craziest-horror-game/\">VGC</a></p>\n</div></div></div><div><div>Topics: </div><div><div><a href=\"/topics/slitterhead\">Slitterhead</a></div><div><a href=\"/topics/bokeh-game-studio\">Bokeh Game Studio</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"060a6161df94d3946df144945f1fd499fcfadfb96c774e3a34e5a58a8a6ea03a","category":"Thai"}
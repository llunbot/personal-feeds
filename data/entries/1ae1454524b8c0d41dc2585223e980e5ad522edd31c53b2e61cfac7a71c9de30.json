{"title":"ทีมวิศวกรของ Threads เล่าเรื่องราวการพัฒนาโซเชียลในเวลา 5 เดือน และรองรับคนสมัครจำนวนมหาศาล","link":"https://www.blognone.com/node/135649","date":1694247374000,"content":"<div><div><div><p>ย้อนไปในเดือนกรกฎาคม Meta ได้<a href=\"https://www.blognone.com/node/134699\">เปิดตัว</a> Threads แอปโซเชียลเน้นโพสต์ข้อความ ซึ่งการเลือกจังหวะเวลาเปิดตัวในช่วงที่ Twitter ตอนนั้นตั้ง<a href=\"https://www.blognone.com/node/134636\">ลิมิต</a>ผู้ใช้งาน ส่งผลให้ Threads กลายเป็นทางเลือกที่คนแห่กันมาสมัครลองใช้ ทำสถิติมี<a href=\"https://www.blognone.com/node/134757\">ผู้สมัครใช้งาน 100 ล้านบัญชี</a> ในเวลาเพียง 5 วัน เร็วที่สุดในทุกแพลตฟอร์มที่เคยมีมา</p>\n<p>Jesse Chen ผู้จัดการฝ่ายวิศวกรรมของ Threads ได้เขียนบล็อกและให้สัมภาษณ์ พูดถึงความท้าทายของโครงการ ที่มีระยะเวลาสั้นในการพัฒนา ตลอดจนการสเกลเพื่อรองรับผู้สมัครใช้งานจำนวนมหาศาลที่ไม่เคยมีมาก่อน</p>\n<p><img alt=\"No Description\" src=\"https://www.blognone.com/sites/default/files/externals/6f96df31000a23987a926e35f6605a01.png\" /></p>\n<h4>เริ่มตั้งทีม</h4>\n<p>Threads เริ่มพัฒนาในเดือนมกราคม ด้วยทีมขนาดเล็ก เพื่อความคล่องตัว และต้องการให้โครงการนี้เป็นความลับ และค่อย ๆ เพิ่มจำนวนทีมงาน โดยปัจจุบันมีผู้จัดการผลิตภัณฑ์ 3 คน นักออกแบบ 3 คน และวิศวกรอีกประมาณ 60 คน</p>\n<p>แนวทางการพัฒนาคือใช้พื้นฐานของ Instagram ให้มากที่สุดเพื่อย่นระยะเวลา backend จึงใช้ Django รวมทั้งส่วนโมเดลข้อมูล ลอจิก ระบบความปลอดภัย จนถึงโครงสร้างเซิร์ฟเวอร์ เป็นการนำของเดียวกับ Instagram มาใช้ซ้ำ ส่วนตัวแอปนั้น iOS พื้นฐานหลักคือ Swift และ Android ใช้ Jetpack Compose ฟีเจอร์ในตอนแรกถูกจำกัดเท่าที่ต้องการมากที่สุด เพื่อให้แอปเปิดตัวได้ตามกำหนดเวลาที่วางไว้</p>\n<h4>เปิดตัวสำหรับผู้ใช้งาน</h4>\n<p>Threads ได้โค้ดเวอร์ชันสุดท้ายสำหรับส่งขึ้นสโตร์ในเดือนมิถุนายน และเตรียมความพร้อมเพื่อรองรับในการเปิดตัวเดือนกรกฎาคม เมื่อได้กำหนดวันเวลาแล้ว ทีมงานหลักที่กระจายอยู่ใน 4 เมือง พร้อมวิศวกรส่วน Infrastructure ก็พร้อมรอรับโหลดที่เข้ามา เครื่องมือมอนิเตอร์ที่ใช้คือ ODS และ Scuba</p>\n<p>ทีมงานประเมินว่าโหลดส่วนที่ท้าทายที่สุด คือเมื่อมีบัญชีที่มีผู้ติดตามจำนวนมากเพิ่งเข้ามาใช้ Threads บัญชีที่กดรอคิวติดตามไว้ก่อนหน้านี้ทั้งหมดจะเข้ามา follow พร้อมกัน จึงต้องหาวิธีจัดการในกรณีนี้โดยเฉพาะ ซึ่งเป็นสเกลที่ไม่เคยมีมาก่อน</p>\n<p>ถึงแม้สถิติผู้สมัครใช้งานจะรวดเร็วมากคือ 1 ล้านบัญชีใน 1 ชั่วโมง และจบวันแรกที่ 30 ล้านบัญชี แต่ด้วยโครงสร้างพื้นฐานที่วางไว้นานแล้วของแพลตฟอร์มเครือ Meta ทำให้ backend ระบบสามารถรองรับปริมาณนี้ได้โดยไม่มีปัญหาเกิดขึ้น</p>\n<h4>อนาคตของ Threads</h4>\n<p>แนวทางจากนี้ของ Threads คือการเพิ่มฟีเจอร์ต่าง ๆ เข้ามาให้รวดเร็วมากที่สุด ตลอดจนการปรับปรุง backend เพื่อให้รองรับการสเกลเฉพาะของ Threads ได้ดีขึ้น และเนื่องจาก Threads ประกาศตั้งแต่ต้นว่าจะรองรับโปรโตคอล ActivityPub ซึ่งเป็นโซเชียลแบบกระจายศูนย์ นี่จึงเป็นอีกสิ่งที่จะเพิ่มเติมเข้ามา</p>\n<p>ที่มา: <a href=\"https://engineering.fb.com/2023/09/07/culture/threads-inside-story-metas-newest-social-app/\">Meta</a> และ <a href=\"https://newsletter.pragmaticengineer.com/p/building-the-threads-app\">The Pragmatic Engineer</a></p>\n<p><img src=\"https://www.blognone.com/sites/default/files/externals/c7847918a2e47894cc0ced4161f5e92b.png\" alt /></p>\n</div></div></div><div><div>Topics: </div><div><div><a href=\"/topics/threads\">Threads</a></div><div><a href=\"/topics/meta\">Meta</a></div><div><a href=\"/topics/developer\">Developer</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1ae1454524b8c0d41dc2585223e980e5ad522edd31c53b2e61cfac7a71c9de30","category":"Thai"}
{"title":"Cloudflare เพิ่มบริการเรนเดอร์โพส X/Twitter และ Instagram เร่งความเร็วเว็บได้ระดับวินาที","link":"https://www.blognone.com/node/140905","date":1721104833000,"content":"<div><div><div><p>Cloudflare เพิ่มฟีเจอร์เรนเดอร์ HTML สำหรับการวางโพส X/Twitter และ Instagram บนเว็บให้กับบริการ Cloudflare Zaraz เพื่อให้ผู้ใช้สามารถโหลดสคริปต์และเนื้อหาจากโดเมนที่นำโพสไปวางได้โดยตรง ลดปริมาณข้อมูลผู้ใช้ที่ถูกส่งต่อไปยังภายนอก พร้อมกับเร่งความเร็วเว็บโดยรวม</p>\n<p>ทาง Cloudflare สาธิตเว็บทดสอบด้วยการวางทวีตหนึ่งอันไว้บนเว็บเปล่าๆ เมื่อใช้ Zaraz จะมีขนาดข้อมูลรวม 12.1KB และไม่มี Blocking Time เลย ทำให้ได้คะแนน Google PageSpeed เต็ม 100 คะแนน ขณะที่การวางทวีตในเว็บตามปกติจะทำให้ขนาดข้อมูลเพิ่มเป็น 475KB และ Blocking Time เพิ่มเป็น 1.01 วินาที ระยะเวลาเรนเดอร์เว็บจาก 0.9 วินาทีเพิ่มเป็น 5.8 วินาที</p>\n<p>เว็บที่เปิดใช้งาน Zaraz สามารถวางทวีตหรืออินสตาแกรมได้ด้วยแท็ก <code>twitter-post</code> และ <code>instagram-post</code> ใน HTML ได้โดยตรง หลังจากนั้น Cloudflare Zaraz จะแทนที่ด้วย HTML ที่เป็นเนื้อหาของโพสนั้นๆ เหมือนเราวางสคริปต์ embed ตามปกติ โดยหลังบ้าน Zaraz จะไปดึงข้อมูลของโพสมาเรนเดอร์และแคชภาพเอาไว้ ทำให้ข้อมูลที่แสดงยังคงเหมือนการ embed ปกติ เช่น จำนวน Like หรือ Reply</p>\n<p>ที่มา - <a href=\"https://blog.cloudflare.com/zaraz-supports-server-side-rendering-of-embeds\">Cloudflare</a></p>\n<p><img alt=\"No Description\" src=\"https://www.blognone.com/sites/default/files/externals/511d4e91f934b83c4e0b84c1fb89cd25.png\" /></p>\n</div></div></div><div><div>Topics: </div><div><div><a href=\"/topics/cloudflare\">Cloudflare</a></div><div><a href=\"/topics/cdn\">CDN</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b4dd514ddc251ffce4088e6a97bedb16c51b0b62174287ffc3e840614dd396b5","category":"Thai"}
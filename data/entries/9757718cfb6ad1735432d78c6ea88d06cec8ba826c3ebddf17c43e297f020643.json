{"title":"เมนูกี่ชั้นก่อนเจอคนก็ไม่หวั่น Pixel 6 ฟังเสียงเบอร์อัตโนมัติ แปลงเป็นข้อความ-ปุ่มบนจอ","link":"https://www.blognone.com/node/125376","date":1634715154000,"content":"<div><div><div><p>นอกจากฟีเจอร์ด้านกล้องและการแปลภาษาพูดแบบเรียลไทม์แล้ว กูเกิลยังโชว์ฟีเจอร์ใหม่ของ Pixel 6 อีกอย่างคือ Direct My Call ที่ช่วยให้การติดต่อคอลล์เซ็นเตอร์เสียงอัตโนมัติง่ายขึ้น</p>\n<p>คนที่เคยโทรไปคอลล์เซ็นเตอร์คงคุ้นเคยกับการฟัง \"กด 1 เพื่อฟังข้อมูล กด 2 เพื่อแจ้งปัญหา\" ที่ต้องใช้เวลาฟังนาน ถือสายนาน กว่าจะเจอเมนูที่ต้องการ</p>\n<p>ฟีเจอร์ Direct My Call ใช้<a href=\"https://www.blognone.com/node/119056\">เทคโนโลยี Google Duplex ตัวเดียวกับที่เคยโชว์คุยโทรศัพท์แทนคน</a> มาฟังเสียงพูดจากปลายทาง แล้วถอดเป็นข้อความแสดงขึ้นบนจอ พร้อมขึ้นปุ่มกดจริงๆ เป็นเลข 1-2-3 ให้ด้วยเลย</p>\n<p>กูเกิลบอกว่า Direct My Call เป็นการต่อยอดจาก<a href=\"https://www.blognone.com/node/118751\">ฟีเจอร์ Hold For Me เมื่อปีที่แล้ว</a> ที่ใช้ AI ช่วยรอสายให้แทนเรา ซึ่งช่วยประหยัดเวลาของมนุษย์ลงได้ 1.5 ล้านนาทีต่อเดือน (ยังเปิดเฉพาะในสหรัฐ แต่จะเปิดในออสเตรเลีย แคนาดา ญี่ปุ่น ในเร็วๆ นี้)</p>\n<p><img src=\"https://www.blognone.com/sites/default/files/externals/0974e7b8d52b27e679e494d9fc87943d.jpg\" /></p>\n<p><img src=\"https://www.blognone.com/sites/default/files/externals/c92339157daebf5ad895da350302ef16.gif\" /></p>\n<p>นอกจากนี้ กูเกิลยังโชว์ฟีเจอร์ชื่อ Wait Times แสดงระยะเวลาการรอสายในแต่ละช่วงของวัน ให้ดูก่อนกดโทรออกไปยังเบอร์อัตโนมัติเหล่านี้ด้วย</p>\n<p><img src=\"https://www.blognone.com/sites/default/files/externals/b1b21374ad35ab1c6fb9c9e8f61090e4.jpg\" /></p>\n<p>ที่มา - <a href=\"https://blog.google/products/pixel/phone-app-updates/\">Google</a></p>\n</div></div></div><div><div>Topics: </div><div><div><a href=\"/topics/google-pixel-6\">Google Pixel 6</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/voice-recognition\">Voice Recognition</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9757718cfb6ad1735432d78c6ea88d06cec8ba826c3ebddf17c43e297f020643","category":"Thai"}
{"title":"NVIDIA เปิดตัวจีพียู RTX 500 และ 1000 Ada Generation สำหรับแล็ปท็อปที่ต้องรันงาน Generative AI","link":"https://www.blognone.com/node/138407","date":1708947104000,"content":"<div><div><div><p>NVIDIA เปิดตัวจีพียูสำหรับแล็ปท็อป RTX 500 และ 1000 Ada Generation ที่ใช้สถาปัตยกรรม Ada Lovelace แบบเดียวกับรุ่นก่อนหน้าที่ออกมาเมื่อต้นเดือนอย่าง <a href=\"https://www.blognone.com/node/138174\">RTX 2000</a> หรือก่อนหน้านั้นอีกเช่น <a href=\"https://www.blognone.com/node/135202\">4000/5000</a></p>\n<p>NVIDIA บอกว่าปัจจุบันความต้องการเวิร์กสเตชันแบบไฮบริด ที่รองรับการทำงานของ Generative AI กำลังเป็นมาตรฐานใหม่ของทั้งคนทำงานหลายสาขา เช่น ครีเอเตอร์ นักวิจัย วิศวกร ซึ่งคนกลุ่มนี้ต้องการเครื่องมือที่รองรับการประมวลผลได้ทุกที่</p>\n<p>ทั้ง RTX 500 และ 1000 มาพร้อมหน่วยประมวลผลแบบครบเครื่องทั้ง NPU (neural processing unit) ที่เป็นส่วนหนึ่งในซีพียู และส่วนจีพียู NVIDIA RTX ที่มี Tensor Cores เพิ่มเติมสำหรับการประมวลผล AI โดยเฉพาะ ซึ่ง NPU จะช่วยลดโหลดในการทำงาน AI ที่ไม่หนักมาก</p>\n<p>NVIDIA บอกว่าจีพียู RTX 500 มีประสิทธิภาพทำงานสูงขึ้น 14 เท่า ในงาน AI เช่นโมเดล Stable Diffusion, 3 เท่า สำหรับงาน AI แก้ไขรูปภาพ และ 10 เท่า สำหรับงานเรนเดอร์กราฟิกเมื่อเทียบกับคอนฟิกแบบซีพียูอย่างเดียว</p>\n<p>ทั้ง RTX 500 และ 1000 มีสเป็กคือ RT Cores 3rd Gen, Tensor Cores 4th Gen, หน่วยความจำ 4GB สำหรับ RTX 500 และ 6GB สำหรับ RTX 1000 เริ่มขายพร้อมกับแล็ปท็อปของผู้ผลิตแบรนด์ต่าง ๆ ในฤดูใบไม้ผลิปีนี้ เช่น Dell Technologies, HP, Lenovo และ MSI</p>\n<p>ที่มา: <a href=\"https://blogs.nvidia.com/blog/rtx-ada-ai-workflows/\">NVIDIA</a></p>\n<p><img alt=\"No Description\" src=\"https://www.blognone.com/sites/default/files/externals/f63385ccf8ac9b5db465eaa6855704eb.jpg\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/gpu\">GPU</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/ada-lovelace\">Ada Lovelace</a></div><div><a href=\"/topics/laptop\">Laptop</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1e2139a0c0703e5ed379c09063927008f7b4b17b8974f196c6e350a61eee127a","category":"Thai"}
{"title":"Republic of France","link":"https://markpeak.net/republic-of-france/","date":1628394393000,"content":"<p>ประวัติศาสตร์ของฝรั่งเศสในช่วงปลายศตวรรษที่ 18 นับจากการปฏิวัติปี 1789 เป็นต้นมา เต็มไปด้วยความวุ่นวาย ปั่นป่วนอย่างยาวนาน เปลี่ยนแปลงระบอบการปกครองกลับไปกลับมาอยู่หลายครั้ง กว่าจะเริ่มสงบได้ก็อยู่ในช่วงยุค Third Republic แล้ว (เพิ่งรู้เหมือนกันว่า เหตุการณ์ช่วงนี้เรียกว่า <a href=\"https://en.wikipedia.org/wiki/Long_nineteenth_century\">Long 19th Century</a>)</p>\n<p>ในฐานะที่ไม่ได้ศึกษาประวัติศาสตร์ฝรั่งเศสมาโดยตรง ก็ค่อนข้างสับสนอยู่เรื่อยๆ จึงเห็นว่าควรมาจดสรุปเก็บไว้ มีข้อสงสัยใดๆ จะได้กลับมาเปิดอ่านเองได้</p>\n<p>ใน Wikipedia เองก็มีคนสรุปเอาไว้คือ <a href=\"https://en.wikipedia.org/wiki/France_in_the_long_nineteenth_century\">France in the long nineteenth century</a> จึงขอยึดตามต้นฉบับในลิงก์นี้เป็นหลัก</p>\n<h2>ปฏิวัติฝรั่งเศส (1789-1792)</h2>\n<ul>\n<li>1789 – ปฏิวัติฝรั่งเศสครั้งแรก เหตุการณ์ที่ทุกคนคุ้นเคยกันดีคือ ทลายคุกบาสติล์ (14 กรกฎาคม วันชาติฝรั่งเศส) แต่ในยุคนี้ยังเป็น constitutional monarchy อยู่</li>\n</ul>\n<h2>สาธารณรัฐที่ 1 First Republic (1792-1799)</h2>\n<ul>\n<li>1792 – ถอดถอนกษัตริย์ พระเจ้าหลุยส์ที่ 16, ตั้งเป็นสาธารณรัฐ</li>\n<li>1793 – ประหารพระเจ้าหลุยส์ที่ 16</li>\n<li>1793-1794 ยุคสมัยแห่งความน่าสะพรึงกลัว (Reign of Terror) ฝ่ายจาโคแบง (Jacobin) เรืองอำนาจ นำโดย โรแบสปิแอร์ (Robespierre) ไล่ประหารฝ่ายตรงข้าม</li>\n<li>1795-1799 ตั้งสภา Directory แต่ไม่เสถียร สุดท้ายนำไปสู่การเรืองอำนาจของนายพลนโปเลียน โบนาปาร์ต ที่ปฏิวัติแล้วตั้งตัวเองเป็นกงสุล (Consul)</li>\n</ul>\n<h2>จักรวรรดิที่ 1 First Empire (1804-1814)</h2>\n<ul>\n<li>1804 – นโปเลียนตั้งตัวเองเป็นจักรพรรดิ ก่อสงครามนโปเลียน (Napoleonic Wars) ไปทั่วยุโรป</li>\n<li>ช่วงแรกๆ นโปเลียนเรืองอำนาจ ครองไปเกือบหมดยุโรปภาคพื้น แต่ไปแพ้สงครามบุกรัสเซียปี 1812, สละบัลลังก์ปี 1814 กลับมาอีกรอบแล้วไปแพ้สงคราม Waterloo ในปี 1815 จนหมดอำนาจถาวร</li>\n</ul>\n<h2>ฟื้นฟูราชวงศ์บูร์บง Bourbon Restoration (1814-1830)</h2>\n<ul>\n<li>ความล้มเหลวของทั้งสาธารณรัฐ และจักรวรรดิทหาร ทำให้ฝ่ายนิยมกษัตริย์กลับมาเรืองอำนาจใหม่</li>\n<li>1815 – พระเจ้าหลุยส์ที่ 18 (Louis XVIII) น้องชายของหลุยส์ที่ 16 กลับมาครองบัลลังก์  อำนาจกษัตริย์ลดลงจากเดิม แต่กลุ่มผู้นิยมนโปเลียนถูกขจัดออกไป</li>\n<li>1824 – หลุยส์ที่ 18 ตาย น้องชายคือ ชาร์ลส์ที่ 10 (Charles X) ครองบัลลังก์ต่อ แต่ก็มีความขัดแย้งทางการเมืองหลายเรื่อง</li>\n</ul>\n<h2>หลุยส์-ฟิลลิปส์ July Monarchy (1830-1848)</h2>\n<ul>\n<li>1830 – ชาร์ลส์ที่ 10 โดนปฏิวัติ เรียกว่าการปฏิวัติฝรั่งเศสครั้งที่สอง (Second French Revolution หรือ July Revolution) มีภาพวาดที่มีชื่อเสียงคือ Liberty Lady ถือเป็นอันสิ้นสุดราชวงศ์บูร์บอง</li>\n<li>กลุ่มนักการเมือง-คณะปฏิวัติเลือก เจ้าชายหลุยส์ฟิลิปส์ พระญาติจากราชวงศ์ออร์ลีนส์ (Orleans) ขึ้นมาเป็นกษัตริย์แทน นักประวัติศาสตร์จึงเรียกยุคนี้ว่า July Monarchy หรือกษัตริย์จากปฏิวัติเดือนกรกฎาคม</li>\n</ul>\n<h2>สาธารณรัฐที่ 2 Second Republic (1848-1851)</h2>\n<ul>\n<li>1848 – หลุยส์ฟิลลิปส์ ครองบัลลังก์มา 18 ปีก็เสื่อมความนิยมลง กลุ่มผู้นิยมสาธารณรัฐเลยปฏิวัติในเดือนกุมภาพันธ์ (February Revolution) ถือเป็นจุดสิ้นสุดของกษัตริย์แบบดั้งเดิม ตั้งเป็นสาธารณรัฐที่สอง</li>\n<li>ปลายปี 1848 มีการเลือกตั้งประธานาธิบดีเป็นครั้งแรก โดยผู้ชนะคือ หลุยส์นโปเลียน (Louis-Napoléon Bonaparte) ซึ่งเป็นหลานลุงของนโปเลียน และสร้างชื่อมาจากการพยายามปฏิวัติพระเจ้าหลุยส์ฟิลลิปส์หลายรอบ (แต่ไม่สำเร็จ)</li>\n<li>หลุยส์นโปเลียนใช้ชีวิตอยู่นอกฝรั่งเศสซะเป็นส่วนใหญ่ กลับมาฝรั่งเศสหลังวันปฏิวัติเดือนกุมภาพันธ์แล้ว ช่วงปลายปีเขาก็มาลงเลือกตั้ง และชนะด้วยคะแนนเสียงถึง 74.2% ได้เป็นประธานาธิบดีคนแรกของฝรั่งเศส</li>\n</ul>\n<h2>จักรวรรดิที่ 2 Second Empire (1852-1870)</h2>\n<ul>\n<li>1852 – หลุยส์นโปเลียนที่ทะเลาะกับสภา แต่มั่นใจในความนิยมของตัวเอง จึงปฏิวัติในปี 1852 และตั้งตัวเองเป็นจักรพรรดิแบบเดียวกับลุง โดยใช้ชื่อว่า จักรพรรดินโปเลียนที่ 3 (Napoleon III) เข้าสู่ยุคจักรวรรดิที่ 2</li>\n<li>หลุยส์นโปเลียนครองอำนาจมานานถึง 18 ปี จนมาก่อสงครามกับปรัสเซีย (เยอรมัน) ที่เริ่มเรืองอำนาจขึ้นมาในยุคของ Bismarck จบด้วยฝรั่งเศสแพ้ หลุยส์นโปเลียนถูกจับ กองทัพเยอรมันบุกยึดปารีส</li>\n<li>หลุยส์นโปเลียนต้องหนีไปอยู่อังกฤษ ฝรั่งเศสกลายเป็นสาธารณรัฐอีกรอบ เป็นอันสิ้นสุดระบอบกษัตริย์อย่างถาวร</li>\n</ul>\n<h2>สาธารณรัฐที่ 3 Third Republic (1870-1940)</h2>\n<ul>\n<li>1870 – ฝรั่งเศสที่แพ้สงครามจากเยอรมัน ตัดสินใจไม่เลือกกษัตริย์มาสืบบัลลังก์ต่อ เพราะตัวแทนในสภามีหลายฝ่าย (ฝ่ายบูร์บง ออร์ลีนส์ โบนาปาร์ต) และตัวเลือกที่อยู่ตรงกลางคือ เคาท์แห่งชองบอร์ด ก็<a href=\"https://markpeak.net/flag-of-france/\">ดันมีปัญหาเรื่องธงชาติ ที่อยากเลิกใช้ธงสามสี กลับไปใช้ธงขาวแบบกษัตริย์เดิม แต่ประชาชนก็ไม่ยอมเปลี่ยน</a></li>\n<li>ประธานาธิบดีคนแรกของสาธารณรัฐที่ 3 คือ Adolphe Thiers</li>\n<li>ฝรั่งเศสในยุคสาธารณรัฐที่ 3 เปลี่ยนขั้วอำนาจไปมา ตอนแรกฝ่ายนิยมกษัตริย์ครองอำนาจ แต่ภายหลังฝ่ายนิยมสาธารณรัฐก็ครองอำนาจได้ในระยะยาว มีการเลือกตั้งอย่างต่อเนื่อง</li>\n<li>สาธารณรัฐที่ 3 จบสิ้นลงจากสงครามโลกครั้งที่สอง ที่กองทัพนาซีเยอรมันบุกยึดฝรั่งเศส</li>\n</ul>\n<p>ภาพรวมของฝรั่งเศสในช่วงศตวรรษที่ 19 อันยาวนาน คือ การชิงอำนาจกันของ 4 ฝ่ายหลักๆ ได้แก่</p>\n<ul>\n<li>ฝ่ายราชวงศ์บูร์บองเดิม</li>\n<li>ฝ่ายราชวงศ์ออลีนส์</li>\n<li>ฝ่ายโบนาปาร์ต</li>\n<li>ฝ่ายสาธารณรัฐ ซึ่งเป็นผู้ชนะในบั้นปลาย</li>\n</ul>The post <a href=\"https://markpeak.net/republic-of-france/\">Republic of France</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"bcb480ba07e1e1e8999b1d1b01f5f813e18106d2b3712cba04ab3664089ed7fb","category":"Thai"}
{"title":"Intel ประกาศล้มดีลซื้อกิจการ Tower Semiconductor มูลค่า 5.4 พันล้านดอลลาร์","link":"https://www.blognone.com/node/135304","date":1692163545000,"content":"<div><div><div><p><strong>อัพเดต:</strong> อินเทลยืนยันการยกเลิกดีลซื้อกิจการนี้อย่างเป็นทางการแล้ว</p>\n<p>โดยอินเทลแถลงว่าบริษัทได้หารือร่วมกับ Tower Semiconductor มีข้อตกลงที่จะยกเลิกดีลซื้อขายกิจการ ซึ่ง<a href=\"https://www.blognone.com/node/127184\">ประกาศ</a>ไว้เมื่อ 15 กุมภาพันธ์ ปีที่แล้ว ซึ่งมีมูลค่า 5.4 พันล้านดอลลาร์ เนื่องจากไม่ได้รับการอนุมัติจากหน่วยงานกำกับดูแลภายในระยะเวลาที่กำหนด ซึ่งอินเทลจะจ่ายค่ายกเลิกสัญญานี้เป็นเงิน 353 ล้านดอลลาร์ ให้กับ Tower</p>\n<p>Pat Gelsinger ซีอีโออินเทลกล่าวว่าแผนงาน IDM 2.0 ของบริษัทยังคงเดินหน้าต่อไป และอินเทลจะมองหาโอกาสเพื่อร่วมมือกับ Tower ต่อไปในอนาคต</p>\n<p>หนึ่งในแผนงาน IDM 2.0 ของอินเทล คือการเป็นโรงงานที่รับผลิตชิปให้ลูกค้าภายนอก ซึ่ง Stuart Pann หัวหน้าส่วนธุรกิจ Intel Foundry Services นี้ กล่าวว่าส่วนธุรกิจนี้เติบโตต่อเนื่อง และอินเทลจะเป็นผู้รับจ้างผลิตชิปรายใหญ่เบอร์สองของโลกได้ภายในปี 2029 รายได้ในไตรมาสที่ผ่านมาก็เติบโตถึง 300%</p>\n<p>ที่มา: <a href=\"https://www.intc.com/news-events/press-releases/detail/1642/intel-announces-termination-of-tower-semiconductor\">อินเทล</a></p>\n<p><img src=\"https://www.blognone.com/sites/default/files/externals/b657be0996c5ce788b4461c9286873aa.jpg\" alt /></p>\n<p><strong>เนื้อหาเดิม</strong></p>\n<p>Reuters อ้างแหล่งข่าวที่เกี่ยวข้องเผยว่า อินเทลจะล้มแผนซื้อกิจการ Tower Semiconductor มูลค่า 5.4 พันล้านดอลลาร์ ที่ประกาศเมื่อปีที่แล้ว เนื่องจากใกล้ครบกำหนดซื้อขายกิจการให้แล้วเสร็จตามระยะเวลาในข้อตกลง แต่อินเทลยังไม่ได้รับการอนุมัติจากหน่วยงานกำกับดูแลของประเทศจีน ซึ่งเป็นเงื่อนไขหนึ่งในดีลนี้</p>\n<p>ถึงแม้ Tower Semiconductor เป็นบริษัทผู้ผลิตชิปจากอิสราเอล แต่ดีลดังกล่าวก็อาจสะท้อนความตึงเครียดระหว่างอเมริกาและจีน ในประเด็นเทคโนโลยีการผลิตชิปในช่วงที่ผ่านมา</p>\n<p>รายงานบอกว่าอินเทลไม่มีแผนที่จะเจรจาขยายเวลาดีลซื้อกิจการนี้ และจะเลือกจ่ายเงินค่าเสียหายที่ดีลไม่สำเร็จให้กับ Tower Semiconductor เป็นเงิน 353 ล้านดอลลาร์</p>\n<p>ตัวแทนของอินเทลและ Tower Semiconductor ยังไม่ออกมาให้ความเห็นหรือยืนยันข่าวดังกล่าว</p>\n<p>ที่มา: <a href=\"https://www.reuters.com/technology/intel-walk-away-54-bln-acquisition-tower-semiconductor-sources-2023-08-16/\">Reuters</a></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/semiconductor\">Semiconductor</a></div><div><a href=\"/topics/acquisition\">Acquisition</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d87e69261f6b328ab6622e071eee81d3bbe6c715052e0a357bb47c38dca2b364","category":"Thai"}
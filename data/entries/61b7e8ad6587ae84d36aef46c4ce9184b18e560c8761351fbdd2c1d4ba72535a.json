{"title":"กูเกิลเปิดตัวแบรนด์ Chromebook Plus สเปกซีพียู-แรม-สตอเรจดีขึ้น รองรับฟีเจอร์ด้าน AI","link":"https://www.blognone.com/node/136037","date":1696259425000,"content":"<div><div><div><p>กูเกิลเปิดตัวตราสัญลักษณ์ Chromebook Plus เป็นการรับรองโน้ตบุ๊กกลุ่ม Chromebook ว่ามีประสิทธิภาพสูงมากพอ และมีฟีเจอร์ด้าน AI ได้มาตรฐานตามที่กูเกิลต้องการ โดยมีราคาตั้งต้นที่ 399 ดอลลาร์ขึ้นไป (<a href=\"https://www.blognone.com/node/134531\">ข่าวลือก่อนหน้านี้จะใช้ชื่อว่า Chromebook X</a>)</p>\n<p>เงื่อนไขของโน้ตบุ๊กที่เข้าข่าย Chromebook Plus มีดังนี้</p>\n<ul>\n<li>ซีพียู: Intel Core i3 Gen 12 หรือ AMD Ryzen 3 7000 ขึ้นไป</li>\n<li>แรม: 8GB ขึ้นไป</li>\n<li>สตอเรจ: 128GB ขึ้นไป</li>\n<li>เว็บแคม: 1080p ขึ้นไป และต้องมีฟีเจอร์ Temporal Noise Reduction</li>\n<li>จอภาพ: Full HD IPS ขึ้นไป</li>\n</ul>\n<p>จากสเปกจะเห็นว่ากูเกิลสนใจเรื่องเว็บแคมมาก โดยกูเกิลบอกว่า ChromeOS มีฟีเจอร์ด้าน AI ช่วยเพิ่มความคมชัด ปรับแสง ลดเสียงรบกวนภายนอก เบลอพื้นหลังได้ โดยใช้กับแอพประชุมออนไลน์ได้ทุกตัว ไม่ใช่แค่ Google Meet แต่รวมถึง Zoom, Teams และแอพอื่นด้วย</p>\n<p><img alt=\"No Description\" src=\"https://www.blognone.com/sites/default/files/externals/77dbb81a5754889bc748e1693091bd33.jpg\" /></p>\n<p>ส่วนฟีเจอร์ด้าน AI อื่นๆ เน้นงานด้านภาพเป็นหลัก เช่น การแต่งภาพบน Google Photos ที่มี<a href=\"https://www.blognone.com/node/125857\">ฟีเจอร์ Magic Erase ลบวัตถุในภาพออก</a> รวมถึงแอพอื่นๆ บน ChromeOS อย่าง Adobe Photoshop, Adobe Express, LumaFusion ก็มีฟีเจอร์ลักษณะเดียวกัน</p>\n<p>กูเกิลยังโชว์ประสิทธิภาพว่าซีพียูกลุ่ม Chromebook Plus แรงขึ้นกว่าเดิม, แรมเฉลี่ยเพิ่ม 2 เท่า, สตอเรจเพิ่ม 2 เท่า ทำให้เก็บไฟล์จาก Google Drive ลงเครื่องเพื่อทำงานออฟไลน์ได้ดีขึ้นด้วย</p>\n<p>ในโอกาสนี้ กูเกิลและพาร์ทเนอร์ OEM ทั้งหลายเปิดตัว Chromebook Plus ใหม่จำนวนหนึ่ง <a href=\"https://www.google.com/chromebook/discover/chromebookplus/\">ตัวอย่างที่กูเกิลนำมาโชว์บนหน้าเว็บ</a> มีทั้งหมด 8 รุ่น ได้แก่</p>\n<ul>\n<li>HP Chromebook Plus 15.6\" ($499) และ x360 14\" ($699)</li>\n<li>ASUS Chromebook Plus CX34 ($399) และ CM34 Flip ($499)</li>\n<li>Lenovo IdeaPad Flex 5i Chromebook Plus ($499) และ Slim 3i ($549)</li>\n<li>Acer Chromebook Plus 515 ($399) และ 514 ($399)</li>\n</ul>\n<p>ที่มา - <a href=\"https://blog.google/products/chromebooks/chromebook-plus/\">Google</a>, <a href=\"https://arstechnica.com/gadgets/2023/10/chromebook-plus-laptops-debut-with-hardware-requirements-exclusive-features/\">Ars Technica</a></p>\n</div></div></div><div><div>Topics: </div><div><div><a href=\"/topics/chromebook\">Chromebook</a></div><div><a href=\"/topics/google\">Google</a></div><div><a href=\"/topics/notebook\">Notebook</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"61b7e8ad6587ae84d36aef46c4ce9184b18e560c8761351fbdd2c1d4ba72535a","category":"Thai"}
{"title":"IBM เปิดตัวโมเดล Granite 3.2 เก่งคณิตศาสตร์มากขึ้น, Granite Vision เก่งอ่านภาพเอกสาร","link":"https://www.blognone.com/node/144978","date":1740711817000,"content":"<div><div><div><p>IBM ออกโมเดลภาษาขนาดใหญ่ (LLM) ของตัวเอง Granite เวอร์ชันใหม่ 3.2 ขนาดพารามิเตอร์ 8B (<a href=\"https://www.blognone.com/node/142713\">ข่าวของ Granite 3.0</a>) ปรับปรุงความสามารถด้านคณิตศาสตร์และการให้เหตุผลขึ้นจากเดิมมาก และทำคะแนนเบนช์มาร์คชนะโมเดลระดับเดียวกันอย่าง GPT-4o-0513 และ Claude-3.5-Sonnet ได้</p>\n<p>ความสามารถด้านคณิตศาสตร์และการให้เหตุผลของ Granite 3.2 มาจากเทคนิค inference scaling ของโลก LLM ที่เปิดให้โมเดลตอบหลายๆ คำตอบแล้วค่อยมาเลือกคำตอบที่ดีที่สุดอีกครั้ง เทคนิคที่ IBM นำมาประยุกต์ใช้คือไม่ต้องรอให้ LLM ตอบให้เสร็จทั้งหมดแล้วมาเลือก แต่แบ่งเป็นขั้นย่อยๆ ระหว่างนั้น แล้วมีการให้คะแนนคำตอบก่อนเลย เพื่อให้รู้ตัวก่อนว่าคำตอบแบบไหนบ้างที่ไม่เวิร์คแล้ว (เรียกว่า process reward models หรือ RPM)</p>\n<p>IBM บอกว่าวิธีการนี้ต่างจากท่าของ DeepSeek ที่ใช้เทคนิค long chain of thought โดยวิธีของ DeepSeek ใช้โมเดลตัวเดียวกันมาไล่เช็คคำตอบของตัวเอง แต่ของ Granite เป็นการนำโมเดลสองตัวมาตรวจสอบคำตอบกัน (โมเดลอีกตัวที่ใช้ทำ RPM คือ QWEN2.5-Math-PRM-7B)</p>\n<p><img alt=\"No Description\" src=\"https://www.blognone.com/sites/default/files/externals/2488c605c8377930f943b491308c4a10.png\" /></p>\n<p><img alt=\"No Description\" src=\"https://www.blognone.com/sites/default/files/externals/68e5c6f91d76415b42f64fd27bf62b91.png\" /></p>\n<p>อีกข่าวที่เกี่ยวเนื่องกันคือ IBM ยังออกโมเดลภาพ VLM (vision-language language model) ชื่อ Granite Vision ออกมาเป็นครั้งแรก ฐานของมันเป็นโมเดล Granite 3.1 ขนาดพารามิเตอร์ 2B แล้วนำมาปรับแต่ง (fine-tuned) ให้รู้จักภาพ 4.2 ล้านภาพ, เอกสารองค์กร 13.7 ล้านหน้า ทำให้ Granite Vision มีความเชี่ยวชาญเรื่องการอ่านเอกสารมากเป็นพิเศษ ตัวโมเดลมีขนาดเล็ก ทำงานเร็ว และเอาชนะคู่แข่งระดับเดียวกันอย่าง <a href=\"https://www.blognone.com/node/139893\">Microsoft Phi 3.5 Vision (phi3.5v)</a> ได้ในหลายการทดสอบ</p>\n<p>ตัวโมเดลเปิดให้ใช้งานแล้วบน <a href=\"https://huggingface.co/ibm-granite/granite-vision-3.1-2b-preview\">Hugging Face</a> ใช้สัญญาอนุญาต Apache 2.0</p>\n<p><img alt=\"No Description\" src=\"https://www.blognone.com/sites/default/files/externals/b2ee18d7e074ad984a532d8b570238f3.png\" /></p>\n<p><img alt=\"No Description\" src=\"https://www.blognone.com/sites/default/files/externals/c691b61348e5223fc176b15126008225.png\" /></p>\n<p>ที่มา - <a href=\"https://research.ibm.com/blog/inference-scaling-reasoning-ai-model\">IBM Granite 3.2</a>, <a href=\"https://research.ibm.com/blog/granite-vlm\">IBM Granite Vision</a></p>\n</div></div></div><div><div>Topics: </div><div><div><a href=\"/topics/ibm\">IBM</a></div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/open-source\">Open Source</a></div><div><a href=\"/topics/granite\">Granite</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d508bb31ce719fe757e8765d2f3f11776ef1c9bc962cf92df5eb355d80d9358f","category":"Thai"}
{"title":"Rivian สตาร์ทอัพรถยนต์ไฟฟ้าที่ขายรถขนส่งสินค้าให้ Amazon เตรียมไอพีโอเข้าตลาดหุ้นสหรัฐฯ แล้ว","link":"https://www.blognone.com/node/125057","date":1633153351000,"content":"<div><div><div><p>Rivian Automotive, Inc.สตาร์ทอัพพัฒนารถยนต์ไฟฟ้าได้ยื่นเอกสาร S-1 เพื่อเตรียมไอพีโอเข้าตลาดหุ้นสหรัฐฯ แล้ว</p>\n<p>Rivian เป็นสตาร์ทอัพพัฒนารถยนต์ไฟฟ้า ปัจจุบันบริษัทมีพนักงานกว่า 8,000 คนในโรงงานทั้งแคลิฟอร์เนีย, มิชิแกน, อิลินอยส์ และสหราชอาณาจักร โดยรอบการระดมทุนล่าสุด มี Ford และ Climate Pledge Fund ของ Amazon ร่วมลงทุนด้วย</p>\n<p>Rivian พัฒนา R1 เป็นแพลตฟอร์มรถยนต์สำหรับลูกค้าทั่วไปแพลตฟอร์มแรกของบริษัท รถยนต์ที่ใช้แพลตฟอร์มนี้มีรถปิคอัพ R1T และรถเอสยูวี R1S โดยทั้งสองรุ่นมียอดพรีออร์เดอร์แล้ว 48,390 คัน ทั้งในสหรัฐฯ และแคนาดา ส่วนภาคองค์กร Rivian มีลูกค้ารายใหญ่คือ <a href=\"https://www.blognone.com/node/112041\">Amazon</a> ที่สั่งรถจาก Rivian ล็อตใหญ่กว่า 1 แสนคัน เพื่อนำเข้าใช้งานขนส่งสินค้าแทนรถยนต์น้ำมัน</p>\n<p>สำหรับข้อมูลการเงินของ Rivian ระบุว่า บริษัทมีผลขาดทุนสุทธิ 426 ล้านดอลลาร์ในปี 2019 แต่ในช่วงหลังบริษัทมีผลขาดทุนมากขึ้นจากการสร้างโรงงานและเดินสายการผลิต โดยในครึ่งแรกของปีนี้ Rivian รายงานผลขาดทุนสุทธิ 994 ล้านดอลลาร์ สูงกว่าในช่วงเดียวกันของปีที่แล้วที่ขาดทุน 377 ล้านดอลลาร์</p>\n<p>การไอพีโอครั้งนี้ Rivian จะออกหุ้นสามัญคลาส A และจะจดทะเบียนเข้าตลาดหุ้น Nasdaq โดยใช้สัญลักษณ์ซื้อขาย RIVN</p>\n<p>ที่มา - <a href=\"https://www.sec.gov/Archives/edgar/data/1874178/000119312521289903/d157488ds1.htm#toc157488_1\">SEC</a>, <a href=\"https://techcrunch.com/2021/10/01/rivians-ipo-filing-is-now-public/\">TechCrunch</a></p>\n<p><img src=\"https://www.blognone.com/sites/default/files/externals/c3f55a3291812eb7c6091cff32a827de.jpg\" /><br />\nภาพจาก <a href=\"https://rivian.com/newsroom/media\">Rivian</a></p>\n<p><img src=\"https://www.blognone.com/sites/default/files/externals/7716e0243e7e61326909d387b40b69f0.jpg\" /><br />\nภาพจาก<a href=\"https://www.blognone.com/node/112041\">ข่าวเก่า</a></p>\n</div></div></div><div><div>Topics: </div><div><div><a href=\"/topics/rivian\">Rivian</a></div><div><a href=\"/topics/ipo\">IPO</a></div><div><a href=\"/topics/electric-car\">Electric Car</a></div></div></div>","author":"nutmos","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b4ab1bcc7c26a81bd5da8a3de7235cc6ef684041c586de19e5330c58b01d9fa2","category":"Thai"}
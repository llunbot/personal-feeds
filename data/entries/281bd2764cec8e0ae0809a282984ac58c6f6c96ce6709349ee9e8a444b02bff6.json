{"title":"Tether ประกาศกลยุทธ์ลงทุนเพิ่มเติม นำกำไรที่รับรู้แล้วมาทยอยซื้อ BTC เข้าพอร์ตทุกเดือน","link":"https://www.blognone.com/node/133878","date":1684365840000,"content":"<div><div><div><p>Tether บริษัทผู้ออกเหรียญ stablecoin USDT ประกาศกลยุทธ์การลงทุนของบริษัทเพิ่มเติม เพื่อให้พอร์ตโฟลิโอเงินทุนสำรองมีความแข็งแกร่งมากขึ้น</p>\n<p>โดยมีผลตั้งแต่เดือนนี้เป็นต้นไป Tether จะเริ่มซื้อบิตคอยน์ (BTC) เข้ามาเป็นสินทรัพย์ทุนสำรอง ในวงเงินสูงสุดไม่เกิน 15% ของกำไรจากการดำเนินงานสุทธิที่รับรู้แล้ว ซึ่งการลงทุนบนเงื่อนไขนี้ ทำให้ไม่กระทบกับโครงสร้างทุนของผู้ถือหุ้น และช่วยกระจายความเสี่ยงในการถือครองสินทรัพย์ โดย ณ เดือนมีนาคม 2023 Tether มี BTC มูลค่ารวมประมาณ 1.5 พันล้านดอลลาร์ ทั้งนี้ Tether จะถือ BTC ไว้เอง ไม่ฝากไว้กับผู้ดูแลสินทรัพย์รายอื่น ตามแนวคิด Not Your Keys, Not Your (Bit)Coins</p>\n<p>Tether บอกว่ากำไรที่รับรู้แล้ว มาจากการขายสินทรัพย์ที่ลงทุนจนได้กำไรจริงเท่านั้น บริษัทจะไม่ใช่ตัวเลขกำไรที่เกิดราคาสินทรัพย์ปรับขึ้นแต่ยังไม่ได้ขาย</p>\n<p>Paolo Ardoino ซีทีโอ Tether มองว่า BTC ผ่านการพิสูจน์แล้วว่ามีความแข็งแกร่ง และเป็นสินทรัพย์ที่ลงทุนระยะยาวได้ จึงเลือก BTC เพื่อลงทุนกระจายความเสี่ยงของพอร์ตโฟลิโอทุนสำรอง</p>\n<p>ในรายงานเดือนมีนาคม 2023 Tether ระบุว่ามีทุนสำรองค้ำ USDT รวม 8.18 หมื่นล้านดอลลาร์ ส่วนใหญ่ 85% เป็นเงินสด เงินฝากระยะสั้น ที่มีสภาพคล่องสูง โดยลดการถือสินเชื่อมีหลักประกันลงเป็น 6.5% นอกจากนี้มีทองคำแท่ง 4% และบิตคอยน์ 2%</p>\n<p>ที่มา: <a href=\"https://tether.to/en/tether-to-further-strengthen-reserves-through-purchase-of-bitcoin-with-realized-net-operating-profits/\">Tether</a></p>\n<p><img alt=\"No Description\" src=\"https://www.blognone.com/sites/default/files/externals/113ab093dc305d5aef568ebf5f2e984a.jpg\" /></p>\n</div></div></div><div><div>Topics: </div><div><div><a href=\"/topics/tether\">Tether</a></div><div><a href=\"/topics/cryptocurrency\">Cryptocurrency</a></div><div><a href=\"/topics/bitcoin\">Bitcoin</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"281bd2764cec8e0ae0809a282984ac58c6f6c96ce6709349ee9e8a444b02bff6","category":"Thai"}
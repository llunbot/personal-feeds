{"title":"เบื้องหลัง AI ของแอปเปิลไม่คืบ มุมมองอนุรักษ์นิยม ไม่กล้าเสี่ยงใช้ AI ที่อาจตอบผิด","link":"https://www.blognone.com/node/133642","date":1682948379000,"content":"<div><div><div><p>เว็บไซต์ The Information รายงานข่าวแวดวงแอปเปิล อธิบายเหตุผลที่เราไม่เห็นความเคลื่อนไหวด้าน AI จากฝั่งแอปเปิล ซึ่งแตกต่างจากคู่แข่งยักษ์ใหญ่รายอื่นๆ ทั้งกูเกิล ไมโครซอฟท์ Meta</p>\n<p>สาเหตุหลักที่แอปเปิลไม่แสดงท่าทีชัดเจนเรื่อง AI เป็นเพราะมุมมองของแอปเปิลที่พยายามใช้ AI เพิ่มความสามารถในจุดต่างๆ ระดับเล็กๆ เช่น ตรวจจับการสัมผัสของฝ่ามือบน iPad, แต่งภาพบน iPhone, แนะนำแอพที่น่าสนใจบน App Store ซึ่งใช้ประโยชน์ได้จริง แต่ไม่ใช่อะไรที่ยิ่งใหญ่เปลี่ยนโลกแบบที่ OpenAI ทำ</p>\n<p>เรียกได้ว่าแอปเปิลมีแนวคิดที่ค่อนข้างอนุรักษ์นิยมกว่าเพื่อนร่วมวงการรายอื่น สไตล์การทำงาน \"ทุกอย่างต้องพร้อม\" แบบแอปเปิล ทำให้แอปเปิลทนทานต่อข้อผิดพลาด ความมั่วของ AI แบบบริษัทอื่นๆ ไม่ได้ ตัวอย่างที่น่าสนใจคือ Siri นั้นอิงกับสคริปต์คำตอบที่เขียนโดยมนุษย์ คัดกรองมาดีแล้ว ไม่ได้สร้างด้วย Generative AI และผู้บริหารของแอปเปิลก็ลังเลไม่กล้าดัน Siri ไปทางการใช้ LLM แบบที่นิยมในยุคนี้</p>\n<p>การพัฒนาของ Siri ที่ล่าช้าทำให้หลายฝ่ายในแอปเปิลเองไม่พอใจ ถึงขั้นฝ่ายทำแว่น Mixed Reality อยากทำระบบผู้ช่วยส่วนตัว สั่งงานด้วยเสียงของตัวเองขึ้นมาแทนด้วยซ้ำ</p>\n<p><img alt=\"No Description\" src=\"https://www.blognone.com/sites/default/files/externals/2499bd91c4f314b19d08527d578d0c5f.png\" /></p>\n<p>อีกเหตุผลหนึ่งที่ฉุดรั้งความสามารถด้าน AI ของแอปเปิลคือ แนวคิดของแอปเปิลที่พยายามประมวลผลทุกอย่างในเครื่อง ถึงแม้สร้างความเชื่อมั่นด้านความเป็นส่วนตัว แต่ข้อเสียคือเมื่อมาอยู่ในยุค LLM ที่ใหญ่จนต้องรันบนเซิร์ฟเวอร์แล้วส่งคำตอบกลับมา แอปเปิลก็ไม่พร้อมในเกมนี้</p>\n<p>ในบทความยังพูดถึง <a href=\"https://www.blognone.com/node/101251\">John Giannandrea หัวหน้าฝ่าย AI ของแอปเปิลที่ย้ายมาจากกูเกิลในปี 2018</a> โดยเขาพยายามรวมทีม AI ที่กระจัดกระจายในบริษัทเข้าด้วยกัน</p>\n<p><img src=\"https://www.blognone.com/sites/default/files/externals/5f3d8ef37aa80b6781a6285f6df242eb.png\" alt /></p>\n<p>ที่มา - <a href=\"https://www.theinformation.com/articles/apples-siri-chief-struggles-as-new-ai-era-begins\">The Information</a>, <a href=\"https://arstechnica.com/gadgets/2023/04/report-describes-apples-organizational-dysfunction-and-lack-of-ambition-in-ai/\">Ars Technica</a></p>\n</div></div></div><div><div>Topics: </div><div><div><a href=\"/topics/siri\">Siri</a></div><div><a href=\"/topics/apple\">Apple</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"da93171107b695fda598a4163dcf0cb3404150d8b16d3298980a41bab165f744","category":"Thai"}
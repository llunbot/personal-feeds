{"title":"เผยรายละเอียด HP ซื้อกิจการ Humane - ให้ข้อเสนอเฉพาะพนักงานที่ทำซอฟต์แวร์ เพิ่มเงินเดือนให้ด้วย","link":"https://www.blognone.com/node/144879","date":1740406867000,"content":"<div><div><div><p>เมื่อสัปดาห์ที่แล้วมีดีลซื้อกิจการที่น่าสนใจคือ <a href=\"https://www.blognone.com/node/144763\">HP ได้ซื้อธุรกิจบางส่วน</a>ของ Humane บริษัทผู้พัฒนาอุปกรณ์ติดเสื้อ AI Pin ซึ่งประสบ<a href=\"https://www.blognone.com/node/141318\">ปัญหา</a>นับตั้งแต่เปิดตัว ดีลนี้อาจสะท้อนว่าฮาร์ดแวร์ AI โดยลำพังยังเป็นเรื่องที่ท้าทาย แต่ขณะเดียวกันรายละเอียดของดีลนี้ก็บอกได้ว่า HP สนใจอะไร</p>\n<p>TechCrunch อ้างเอกสารภายในของ Humane บอกว่าหลังจาก HP ประกาศแผนซื้อกิจการนี้ พนักงานของ Humane จำนวนหนึ่งได้รับข้อเสนอให้ร่วมงานกับ HP ทันที โดยให้เงินเดือนเพิ่มขึ้นจากปัจจุบัน 30-70% พร้อมหุ้นของ HP จำนวนหนึ่ง พนักงานกลุ่มนี้ส่วนใหญ่อยู่ฝ่ายพัฒนาซอฟต์แวร์หลัก แต่ไม่ใช่ทุกคนที่ได้ข้อเสนอ ส่วนพนักงานฝ่ายอื่นทั้ง ฮาร์ดแวร์, QA, Operations ได้อีเมลแจ้งการปิดกิจการและพ้นสภาพพนักงาน</p>\n<p>ข้อเสนอนี้สะท้อนว่า HP ต้องการทีมพัฒนาซอฟต์แวร์บน AI มาเสริมทีม HP IQ ที่ตั้งใหม่เพื่อพัฒนาซอฟต์แวร์ AI บนอุปกรณ์ต่าง ๆ ที่ HP จัดจำหน่าย ทั้งนี้ Humane ไม่ได้พัฒนาโมเดล AI ของตนเองขึ้นมา แต่สร้างซอฟต์แวร์ที่ทำงานบนโมเดลจากที่อื่นอีกที</p>\n<p>แหล่งข่าวบอกว่าพนักงาน Humane ไม่ค่อยเซอร์ไพรส์กับเรื่องที่เกิดขึ้น เพราะ<a href=\"https://www.blognone.com/node/140199\">มีข่าว</a>มาตั้งแต่ปีที่แล้วว่าบริษัทเจรจากับ HP อยู่ แต่ตอนนั้นมูลค่าคือ 1 พันล้านดอลลาร์ ซึ่งตัวเลขสุดท้ายคือ 116 ล้านดอลลาร์ น้อยกว่าเงินที่ Humane ได้จากนักลงทุนรวม 240 ล้านดอลลาร์เสียอีก อีกทั้งผู้บริหาร Humane ก็บอกพนักงานก่อนหน้าแล้วว่าจะมีข่าวสำคัญช่วงปลายเดือนมกราคม</p>\n<p>เมื่อเวลาผ่านไป เรื่องราวของ AI Pin อาจบอกได้ว่าฮาร์ดแวร์ AI นี้มาก่อนกาลเกินไป แต่คำถามคือแล้ววันที่สิ่งนี้มาจริงคือตอนไหน?</p>\n<p>ที่มา: <a href=\"https://techcrunch.com/2025/02/20/inside-the-humane-acquisition-hp-offers-big-raises-to-some-others-immediately-laid-off/\">TechCrunch</a></p>\n<p><img src=\"https://www.blognone.com/sites/default/files/externals/7e76db92096b1b89e42c874e5a699961.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/hp\">HP</a></div><div><a href=\"/topics/humane\">Humane</a></div><div><a href=\"/topics/acquisition\">Acquisition</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5272042d77323210472a9c735bc1ac20168e0c7b3128449a9c2fd3855d423603","category":"Thai"}
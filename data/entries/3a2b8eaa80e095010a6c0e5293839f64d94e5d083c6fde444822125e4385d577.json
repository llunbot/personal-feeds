{"title":"นักวิเคราะห์มองฮาร์ดแวร์ OpenAI ที่ออกแบบโดย Jony Ive เป็นการชิงพื้นที่จาก Google I/O, ตัวสินค้ายังไม่ชัดเจน","link":"https://www.blognone.com/node/146578","date":1747996688000,"content":"<span>นักวิเคราะห์มองฮาร์ดแวร์ OpenAI ที่ออกแบบโดย Jony Ive เป็นการชิงพื้นที่จาก Google I/O, ตัวสินค้ายังไม่ชัดเจน</span>\n\n  <div>\n    <div>Body</div>\n              <div><p>มีประเด็นเพิ่มเติมที่ OpenAI <a href=\"https://www.blognone.com/node/146549\">ซื้อกิจการ io</a> บริษัทออกแบบฮาร์ดแวร์ AI ของ Jony Ive ซึ่ง<a href=\"https://www.blognone.com/node/146566\">มีรายงาน</a>ว่าฮาร์ดแวร์ที่บริษัทกำลังพัฒนานี้ไม่ใช่โทรศัพท์ อุปกรณ์สวมใส่ หรือแว่นตา แต่เป็นอุปกรณ์ประมวลผลแนวคิดใหม่ ถึงตอนนี้เลยปล่อยให้แต่ละคนได้จินตนาการกันไปถึงความยิ่งใหญ่ของอุปกรณ์นี้หากออกมาจริง</p>\n<p>Ming-Chi Kuo นักวิเคราะห์สายซัพพลายเชน ซึ่งปกติรายงานข้อมูลสินค้าใหม่แอปเปิล คราวนี้เขามาร่วมให้ข้อมูลที่ทราบจากแหล่งข่าวในอุตสาหกรรมเกี่ยวกับฮาร์ดแวร์ตัวนี้ เบื้องต้นจะเริ่มสายการผลิตหลักในปี 2027 เล็งใช้โรงงานในประเทศเวียดนามเพื่อป้องกันปัญหาภาษีการค้าที่อาจเกิดขึ้น</p>\n<p>เขาบอกว่าฮาร์ดแวร์ตัวต้นแบบมีขนาดใหญ่กว่า <a href=\"https://www.blognone.com/node/136693\">AI Pin ของ Humane</a> รูปทรงกะทัดรัดสวยงามคล้าย <a href=\"https://www.blognone.com/news/10989/%E0%B9%81%E0%B8%AD%E0%B8%9B%E0%B9%80%E0%B8%9B%E0%B8%B4%E0%B8%A5%E0%B8%9B%E0%B8%A5%E0%B9%88%E0%B8%AD%E0%B8%A2-ipod-shuffle-%E0%B8%95%E0%B8%B1%E0%B8%A7%E0%B9%83%E0%B8%AB%E0%B8%A1%E0%B9%88\">iPod Shuffle</a> แต่ทั้งหมดสามารถเปลี่ยนแปลงได้ ส่วนการใช้งานนั้นเขาทราบว่าวิธีการหนึ่งคือให้ใส่คล้องคอไว้ อุปกรณ์มีกล้องและไมโครโฟนเพื่อตรวจจับสภาพโดยรอบ แต่ไม่มีหน้าจอแสดงผล ทำให้การใช้งานน่าจะต้องเชื่อต้องกับสมาร์ทโฟนหรือคอมพิวเตอร์ เพื่อช่วยประมวลผลหรือแสดงข้อมูล</p>\n<p>Kuo ให้ความเห็นว่าจากข้อมูลอุปกรณ์ที่ยังไม่ชัดเจนมากนักนี้ จึงมองประกาศของ OpenAI น่าจะมีแรงจูงใจสำคัญเพื่อแย่งความสนใจของผู้คนจากประกาศในงาน Google I/O ที่นำเสนอแนวทางการนำ AI มาต่อยอดใช้งานได้เป็นรูปธรรม ซึ่งเป็นสิ่งที่ OpenAI ยังติดขัดอยู่ตอนนี้ อย่างไรก็ตามเขาเชื่อว่าความร่วมมือนี้เป็นทิศทางที่ถูกต้องแล้วคือ OpenAI ต้องลงมาทำฮาร์ดแวร์เอง</p>\n<p>ที่มา: <a href=\"https://x.com/mingchikuo/status/1925543472993321066\">Ming-Chi Kuo</a> ผ่าน <a href=\"https://www.theverge.com/news/672533/jony-ive-sam-altman-ai-device-ipod-shuffle-ai-pin\">The Verge</a></p>\n</div>\n          </div>\n<span><a href=\"https://www.blognone.com/user/arjin\">arjin</a></span>\n<span><time>Fri, 23/05/2025 - 17:38</time>\n</span>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3a2b8eaa80e095010a6c0e5293839f64d94e5d083c6fde444822125e4385d577","category":"Thai"}
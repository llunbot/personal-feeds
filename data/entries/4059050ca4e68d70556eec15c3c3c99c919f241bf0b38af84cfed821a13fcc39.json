{"title":"สมาคม 8K Association สาธิตการเล่นเกมระดับ 8K@120 ด้วยอุปกรณ์แบบคัสตอม","link":"https://www.blognone.com/node/146130","date":1745932543000,"content":"<div><div><div><p>สมาคม 8K Association ผู้ผลักดันการใช้งานภาพความละเอียด 8K ไปออกงาน NAB 2025 งานเทรดโชว์ของผู้ผลิตอุปกรณ์โปรดักชัน และโชว์การเล่นเกม 8K 120Hz ให้เห็นกัน</p>\n<p>ฮาร์ดแวร์ที่ใช้เป็นพีซีพลัง AMD Ryzen 7 9800X3D และจีพียู Radeon RX 9070 XT, ใช้หน้าจอทีวี Samsung Neo QLED 8K รุ่นคัสตอม และเล่นเกม Horizon Forbidden West โชว์ที่ความละเอียด 8K ด้วยเฟรมเรต 120 FPS</p>\n<p>ฝั่งของการประมวลผลนั้น เกม Horizon Forbidden West ถูกเรนเดอร์ที่ความละเอียด 5K แล้วอัพสเกลภาพเป็น 8K ด้วยเทคโนโลยี FSR3 ของ AMD</p>\n<p>ฝั่งทีวี Samsung Neo QLED 8K ถูกปรับแต่งให้รองรับเทคโนโลยี 3 ตัวคือ Auto Low Latency Mode (ALLM), Variable Refresh Rate (VRR), FreeSync Premium Pro ช่วยให้แสดงผลเกมเป็น 8K@120 ตามที่ต้องการโชว์</p>\n<p>ระหว่างทางยังส่งข้อมูลด้วย HDMI 2.1b (ยังไม่ใช่ <a href=\"https://www.blognone.com/node/143951\">HDMI 2.2 ที่สเปกเพิ่งออกต้นปีนี้</a>) ซึ่งตัวสเปกของ HDMI 2.1 รองรับการส่งข้อมูลสูงสุดแค่ 8K@60 แต่ทางสมาคม 8K Association ใช้เทคนิคบีบอัดข้อมูล Display Stream Compression (DSC) เพื่อให้ส่งข้อมูลเป็น 8K@120 ได้</p>\n<p>การเล่นเกม 8K@120 อาจดูเกินจำเป็นไปมากในยุคปัจจุบัน และข้อจำกัดหลักตอนนี้อยู่ที่การส่งข้อมูลผ่านสาย HDMI แต่การมาถึงของ HDMI 2.2 ที่มีอัตราส่งข้อมูลสูงกว่า 2.1 ถึง 2 เท่า (สูงสุดที่ 4K@480 หรือ 12K@120) ก็น่าจะช่วยแก้ปัญหาด้านการส่งข้อมูลไปได้แล้ว ส่วนใครจะนำไปเล่นในชีวิตจริงๆ ด้วยไหมคงเป็นอีกเรื่องนึง</p>\n<p>ที่มา - <a href=\"https://8kassociation.com/industry-info/nab-2025-buzzes-and-a-world-first/\">8K Association</a>, <a href=\"https://wccftech.com/8k-120hz-gaming-world-first-powered-by-amd-and-featuring-horizon-forbidden-west/\">Wccftech</a></p>\n</div></div></div><div><div>Topics: </div><div><div><a href=\"/topics/8k\">8K</a></div><div><a href=\"/topics/graphic\">Graphic</a></div><div><a href=\"/topics/hdmi\">HDMI</a></div><div><a href=\"/topics/games\">Games</a></div><div><a href=\"/topics/hardware\">Hardware</a></div><div><a href=\"/topics/horizon\">Horizon</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4059050ca4e68d70556eec15c3c3c99c919f241bf0b38af84cfed821a13fcc39","category":"Thai"}
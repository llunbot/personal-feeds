{"title":"Valve ยืนยันเอง ระบบปฏิบัติการ SteamOS จะรองรับการใช้งานบน ROG Ally","link":"https://www.blognone.com/node/141405","date":1723600077000,"content":"<div><div><div><p>มีคนไปเจอข้อมูลในเอกสารฟีเจอร์ใหม่ของ <a href=\"https://steamcommunity.com/games/1675200/announcements/detail/4361258795952118018\">SteamOS 3.6.9 Beta</a> ว่า \"Added support for extra ROG Ally keys\" เลยเกิดคำถามตามมาว่ามันหมายถึงอะไรกันแน่ เพราะเครื่องเล่นเกมพกพา ASUS ROG Ally ใช้ระบบปฏิบัติการวินโดวส์ ไม่เกี่ยวข้องอะไรกับ SteamOS ของ Valve</p>\n<p>เว็บไซต์ The Verge สอบถามไปยัง Valve โดยตรง โดย Lawrence Yang ทีมดีไซน์ของ Valve ยืนยันชัดเจนว่าบริษัทต้องการขยาย SteamOS ให้ใช้งานกับฮาร์ดแวร์ของบริษัทอื่นๆ ได้ด้วย แปลว่า SteamOS จะใช้งานได้กับ ROG Ally (อย่างไม่เป็นทางการ) ได้นั่นเอง ลงเองได้โดยไม่ต้องพึ่งพา ASUS</p>\n<p>Yang บอกว่ากระบวนการพัฒนา SteamOS ให้รองรับฮาร์ดแวร์ของบริษัทอื่นจะเกิดขึ้นแบบค่อยเป็นค่อยไป และตอนนี้สถานะของ SteamOS ยังไม่พร้อมสำหรับ ROG Ally ได้ทั้งหมด แนวทางระยะยาวของ Valve คือการเปิด SteamOS ให้นำไปใช้งานบนฮาร์ดแวร์ใดๆ ก็ได้ (แปลว่าเราสามารถลง SteamOS บนพีซีธรรมดาก็ได้เช่นกัน หากมีไดรเวอร์)</p>\n<p>ในอีกด้าน Yang ยังกล่าวถึงการรองรับระบบปฏิบัติการวินโดวส์บน Steam Deck โดยบอกว่าจะออกไดรเวอร์ของฮาร์ดแวร์บางชิ้นใน Steam Deck รุ่น OLED ตามมาให้ แต่ยังไม่บอกว่าเมื่อไร</p>\n<p>ที่มา - <a href=\"https://www.theverge.com/2024/8/13/24219469/valve-steamos-asus-rog-ally-steady-progress-dual-boot\">The Verge</a>, ภาพจาก <a href=\"https://rog.asus.com/articles/guides/15-tips--shortcuts-to-set-up-and-optimize-your-rog-ally/\">ASUS</a></p>\n<p><img alt=\"No Description\" src=\"https://www.blognone.com/sites/default/files/externals/e0fbce798ffb691d909c8913052fd799.jpeg\" /></p>\n</div></div></div><div><div>Topics: </div><div><div><a href=\"/topics/steamos\">SteamOS</a></div><div><a href=\"/topics/valve\">Valve</a></div><div><a href=\"/topics/steam-deck\">Steam Deck</a></div><div><a href=\"/topics/rog\">ROG</a></div><div><a href=\"/topics/asus\">ASUS</a></div><div><a href=\"/topics/handheld\">Handheld</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e0f9ce8335ed06b056c980ba9291e2042f9035914f3034021b452ad5bd9a1ab4","category":"Thai"}
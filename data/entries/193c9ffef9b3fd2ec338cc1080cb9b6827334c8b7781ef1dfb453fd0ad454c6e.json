{"title":"Call of Duty: Black Ops 6 เล่าเรื่องต่อภาค Cold War แต่ข้ามเป็นยุค 90s, วางขาย 25 ต.ค.","link":"https://www.blognone.com/node/140253","date":1717986724000,"content":"<div><div><div><p>Activision เปิดเผยรายละเอียดของเกม <strong>Call of Duty: Black Ops 6</strong> <a href=\"https://www.blognone.com/node/139965\">ตามที่สัญญาเอาไว้</a> เนื้อเรื่องของภาคนี้จะต่อจากภาค Black Ops Cold War ที่เกิดในยุค 1980s แต่ภาคนี้เป็นเหตุการณ์ในยุค 1990s ที่สงครามเย็นสิ้นสุดลง อเมริกากลายเป็นผู้นำเดี่ยวของโลก และมีสงครามอ่าวเปอร์เซียเกิดขึ้นพอดีในช่วงปี 1990-1991</p>\n<p><img alt=\"No Description\" src=\"https://www.blognone.com/sites/default/files/externals/fe65b3bad81c9a472b960f7852b65d84.jpg\" /></p>\n<p>โหมดเนื้อเรื่องของ Black Ops 6 พัฒนาโดยสตูดิโอ Raven Software เช่นเคย โดยตัวละคร Frank Woods จากภาค Cold War ประสบปัญหาบาดเจ็บ จึงต้องถอนตัวออกจากแนวรบมาเป็นหน่วยข่าวกรอง CIA แทน ส่วนตัวละครหลักของภาคนี้คือ Troy Marshall ตัวละครใหม่ที่จะเป็นแนวหน้าลงสนามรบจริง ร่วมกับตัวละครใหม่อีกคนคือ Jane Harrow สายลับของ CIA</p>\n<p>โหมดเนื้อเรื่องรอบนี้ประกาศชัดว่าเป็น  spy action thriller เน้นประเด็นสปาย สายลับ การแทรกซึมจากภายใน CIA เอง ป้ายสีให้ตัวเอกกลายเป็นคนทรยศและต้องหลบหนีออกจากองค์กร ฉากในเกมมีทั้งคาสิโนในยุโรปตอนใต้ และทะเลทรายในอิรัก</p>\n<p><img alt=\"No Description\" src=\"https://www.blognone.com/sites/default/files/externals/79816540b30f3f709b61efb07e849db0.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/11e041cc94e6c76cef9a0252f6d201ca.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/ca6548c47317647efeef6f380abcf2a9.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/a0d23c21fa09aa29eefcf829af97465f.jpg\" /></p>\n<p>โหมดมัลติเพลเยอร์ที่เป็นหัวใจสำคัญของเกม พัฒนาโดย Treyarch มีแผนที่ใหม่ 16 แผนที่ให้เล่นตั้งแต่วันแรก แบ่งเป็นแผนที่สำหรับเกม 6v6 จำนวน 12 แผนที่ และแผนที่ขนาดเล็ก 2v2 จำนวน 4 แผนที่</p>\n<p>ของใหม่ในเกมภาคนี้คือการเคลื่อนที่แบบ Omnimovement อนุญาตให้ผู้เล่นวิ่ง สไลด์ หรือพุ่งตัวไปทิศทางใดก็ได้ เปิดให้รูปแบบการเล่นอิสระมากขึ้น และฟีเจอร์ Intelligent Movement ช่วยลดการกดปุ่มเพื่อเคลื่อนที่ลง สามารถเลือกเปิดปิดฟีเจอร์นี้ได้เองตามต้องการ</p>\n<p><img alt=\"No Description\" src=\"https://www.blognone.com/sites/default/files/externals/5fac3bc7baaa4e4e589967753ab0ae20.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/eb8e98ed1315a4fdb320a6bd8eaaf09f.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/9f17354fc211f6fbc1f7930d19895352.jpg\" /></p>\n<p>โหมดสุดท้ายตามธรรมเนียม Call of Duty คือโหมด Zombies ที่พัฒนาโดย Treyarch และเล่นแบบ co-op ช่วยกันต่อสู้กับฝูงซอมบี้ ภาคนี้เพิ่มของใหม่คือแผนที่การเล่นแบบ Round-Based Zombie มาให้ 2 แผนที่ ส่วนเนื้อเรื่องของโหมด Zombies ยังเป็นเรื่อง Dark Aether ที่เล่าต่อจากภาค Cold War</p>\n<p><img alt=\"No Description\" src=\"https://www.blognone.com/sites/default/files/externals/095c85aaba822ad338493308ded4e0f4.jpg\" /></p>\n<p>เกมภาคนี้จะไม่เชื่อมโยงกับ Modern Warfare II และ Modern Warfare III ดังนั้น ตัวละคร อาวุธ คอนเทนต์ต่างๆ จะไม่ถูกส่งต่อมายังภาค Black Ops 6 ด้วย ทุกคนต้องเริ่มกันใหม่หมดพร้อมกัน ยกเว้นคอนเทนต์จากภาค Warzone เท่านั้นที่จะได้ไปต่อในเกมภาค Warzone</p>\n<p>Call of Duty: Black Ops 6 ประกาศวันขาย 25 ตุลาคม 2024 ลงทั้ง Xbox One, Xbox Series X|S, PS4, PS5, PC, Game Pass ตอนนี้เปิดให้พรีออเดอร์แล้ว</p>\n<p>ที่มา - <a href=\"https://www.callofduty.com/blog/2024/06/call-of-duty-black-ops-6-worldwide-reveal-announcement\">Call of Duty</a></p>\n<p><img alt=\"No Description\" src=\"https://www.blognone.com/sites/default/files/externals/5e626dcdb393d7845c5bdb5a538bf390.jpg\" /></p>\n</div></div></div><div><div>Topics: </div><div><div><a href=\"/topics/call-of-duty\">Call of Duty</a></div><div><a href=\"/topics/games\">Games</a></div><div><a href=\"/topics/activision\">Activision</a></div><div><a href=\"/topics/raven-software\">Raven Software</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"193c9ffef9b3fd2ec338cc1080cb9b6827334c8b7781ef1dfb453fd0ad454c6e","category":"Thai"}
{"title":"Barclays บอก Google Search ยังครองตลาดค้นหา โตขึ้น 20% ตั้งแต่ ChatGPT เปิดตัว","link":"https://www.blognone.com/node/145230","date":1741799646000,"content":"<div><div><div><p>นักวิเคราะห์จาก Barclays บอกว่า Google Search ยังเติบโตได้แม้ ChatGPT จะเป็นที่นิยมมากขึ้น เนื่องจากส่วนแบ่งของ Google ครองตลาดต่อเนื่อง และเติบโตมากกว่า 20% นับตั้งแต่ ChatGPT เปิดตัว</p>\n<p>ขณะที่ Google ออกรายงานล่าสุดว่า ตอนนี้ Search ถูกใช้งานมากกว่า 5 ล้านล้านครั้งต่อปี จากที่เคยมีประมาณ 3.5 ล้านล้านการค้นหาในต้นปี 2023</p>\n<p>ส่วนจำนวนผู้ใช้งาน ChatGPT ต่อสัปดาห์เพิ่มขึ้นเรื่อย ๆ เช่นกัน ในเดือนพฤศจิกายน 2023 มีผู้ใช้งานต่อสัปดาห์ที่ 100 ล้านคน และในเดือนกุมภาพันธ์ 2025 เพิ่มขึ้นถึง 400 ล้านคน</p>\n<p>แม้ในภาพรวม Google ยังคงครองแชมป์เครื่องมือค้นหา แต่บริษัทนำ AI มาใส่ในเครื่องมือต่าง ๆ เช่น Lens ที่ช่วยสแกนข้อมูลเมื่อผู้ใช้งานนำสมาร์ทโฟชี้ไปที่วัตถุที่ต้องการค้นหา และ Circle to Search ที่ช่วยหาค้นหาข้อมูลบนโทรศัพท์ โดยไม่ต้องออกจากแอปที่ใช้งานอยู่</p>\n<p>นอกจากนั้น ยังพัฒนา AI Mode ฟีเจอร์ล่าสุดใน Search ที่จะแสดงคำตอบแบบละเอียดเมื่อค้นหาข้อมูล เหมือนกับการใช้งานแชทบอท AI แทนที่จะขึ้นลิงก์เหมือนการใช้ Search ปกติ</p>\n<p>AI Mode ขับเคลื่อนผ่าน Gemini 2.0 สามารถจัดการกับคำถามที่ยากได้ เช่น การเขียนโค้ดและคณิตศาสตร์ และทำงานกับข้อความ เสียง และรูปภาพได้ ซึ่งตอนนี้เปิดให้ใช้งานสำหรับสมาชิก Google One AI Premium เท่านั้น</p>\n<p>ที่มา: <a href=\"https://www.businessinsider.com/chatgpt-isnt-slowing-down-google-ai-search-overviews-2025-3\">Business Insider</a>, <a href=\"https://www.theverge.com/news/624064/google-ai-mode-overviews-search\">The Verge</a></p>\n<p><img src=\"https://www.blognone.com/sites/default/files/externals/330740e63fabb65b4b7e22ef55690cfd.png\" alt=\"Search\" /></p>\n</div></div></div><div><div>Topics: </div><div><div><a href=\"/topics/google-search\">Google Search</a></div><div><a href=\"/topics/chatgpt\">ChatGPT</a></div><div><a href=\"/topics/search-engine\">Search Engine</a></div><div><a href=\"/topics/barclays\">Barclays</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4099abecb24837f43456fda0c4b9ec12fd5ec2d95d69ad77254e03cac00ed094","category":"Thai"}
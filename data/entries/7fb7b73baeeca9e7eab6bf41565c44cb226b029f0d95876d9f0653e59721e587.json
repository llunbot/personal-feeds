{"title":"ไม่ไหวจะเคลียร์ ผู้สร้าง FlickType คีย์บอร์ดสำหรับคนตาบอด ประกาศเลิกทำคีย์บอร์ดบน iOS หลังมีปัญหากับ Apple หลายครั้ง","link":"https://www.blognone.com/node/124312","date":1629367880000,"content":"<div><div><div><p>Kosta Eleftheriou ผู้สร้างแอปคีย์บอร์ด FlickType ที่ออกแบบมาสำหรับคนที่มีปัญหาด้านการมองเห็นหรือตาบอด ประกาศหยุดพัฒนาคีย์บอร์ดบน iOS หลังแอปเปิลบล็อคอัพเดตโดยให้เหตุผลว่าแอปของเขาต้องขออนุญาต full access จากผู้ใช้ถึงจะใช้งานได้ ซึ่งไม่เป็นความจริง เพราะแอปของเขาออกแบบมาให้ใช้งานในโหมด VoiceOver ได้ และต้องใช้สิทธิ์  full access สำหรับการพิมพ์แบบ tap typing ซึ่งแอปจะคาดเดาคำที่ผู้ใช้ต้องการพิมพ์จากตำแหน่งที่ผู้ใช้สัมผัสหน้าจอเท่านั้น</p>\n<p>Eleftheriou ระบุว่าผู้ทดสอบแอป คงไม่ได้ทดสอบด้วยการเปิด VoiceOver เลย เขาพยายามติดต่อทีมช่วยเหลือของ Apple ถึง 9 ครั้ง แต่ก็ไม่สามารถขอกลับคำตัดสินแม้ว่าเมื่อ 3 ปีก่อนเขาก็เจอปัญหาเดียวกัน และยื่นคัดค้านจนสามารถปล่อยอัพเดตได้</p>\n<p>Eleftheriou เองมีปัญหากับ Apple หลายครั้ง ก่อนหน้านี้เขาเคยร้องเรียนว่า<a href=\"https://www.blognone.com/node/121134\">มีแอปเลียนแบบแอปของเขา รวมถึงแอปปลอมอื่นๆ เต็ม App Store</a> ไปหมด แต่ Apple ก็ไม่จัดการสักที</p>\n<p>บริษัท Kpaw ของเขายัง<a href=\"https://www.theverge.com/2021/3/18/22336380/apple-app-store-scam-lawsuit-kosta-eleftheriou-flicktype-ios-developer\">เพิ่งยื่นฟ้อง Apple เมื่อเดือนมีนาคม</a>ที่ผ่านมา โดยกล่าวหาว่าปัญหาต่างๆ ที่แอปเขาต้องพบ มาจากการที่เขาไม่ยอมขายแอปให้ Apple ทำให้ Apple ตั้งใจไม่แก้ปัญหา เพื่อหวังให้เขายอมขายแอปให้ในราคาถูก</p>\n<p>เขาระบุเพิ่มเติมว่าสุดท้ายแล้ว แค่กลับคำตัดสินในเรื่อง full access ให้กับแอปเขา คงยังไม่พอที่จะแก้ปัญหาทั้งหมด แต่ Apple ควรออกมายอมรับสักทีว่าสร้างปัญหาให้กับนักพัฒนามากมาย ซึ่งการยอมรับความผิดพลาด น่าจะเป็นก้าวแรกที่ดีในการลดและแก้ไขปัญหาที่คล้ายคลึงนี้กันต่อไปในอนาคต</p>\n<p>ที่มา - <a href=\"https://arstechnica.com/tech-policy/2021/08/iphone-keyboard-for-blind-to-shut-down-as-maker-cites-apple-abuse-of-developers/\">ArsTechnica</a></p>\n</div></div></div><div><div>Topics: </div><div><div><a href=\"/topics/app-store\">App Store</a></div><div><a href=\"/topics/apple\">Apple</a></div><div><a href=\"/topics/app\">App</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7fb7b73baeeca9e7eab6bf41565c44cb226b029f0d95876d9f0653e59721e587","category":"Thai"}
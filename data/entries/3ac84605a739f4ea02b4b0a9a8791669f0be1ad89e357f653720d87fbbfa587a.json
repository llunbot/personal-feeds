{"title":"Spotify เพิ่มฟีเจอร์ Jam สำหรับสร้างเพลย์ลิสต์เรียลไทม์ในปาร์ตี้","link":"https://www.blognone.com/node/135940","date":1695770166000,"content":"<div><div><div><p>Spotify ประกาศฟีเจอร์ใหม่ <strong>Jam</strong> สำหรับสร้างเซสชันฟังเพลงที่เพื่อน ๆ ในกลุ่มช่วยกันเลือกเพลงที่จะเล่นแบบเรียลไทม์ เหมาะสำหรับใช้ในงานปาร์ตี้ที่อยู่ด้วยกันหลายคน</p>\n<p>อาจบอกได้ว่าฟีเจอร์ Jam นี้เป็นเวอร์ชันอัพเกรดของ <a href=\"https://www.blognone.com/node/116282\">Group Session</a> และแตกต่างจาก <a href=\"https://www.blognone.com/node/122994\">Blend</a> ที่เป็นการสร้างเพลย์ลิสต์แบบแชร์ร่วมกับเพื่อน โดยนำระบบโซเชียลของ Spotify มาผสมกับเครื่องมือคัดเลือกเพลงสำหรับผู้ใช้งานแต่ละคน ที่จะแนะนำเพลงให้มาเล่นต่อกันในปาร์ตี้ พร้อมบอกว่าเป็นเพลงที่ตรงกับการฟังของเพลงในกลุ่มมากน้อยแค่ไหน</p>\n<p>วิธีเปิดใช้ Jam ต้องเป็นผู้ใช้งานพรีเมียม เริ่มจากเลือกเพลงหรือเพลย์ลิสต์ที่ต้องการ กดปุ่มลำโพงด้านล่างแล้วเลือก Start a Jam หรือกดสามปุ่มจากหน้าเมนูเพลย์ลิสต์เพลงโปรด ผู้ใช้ Spotify คนอื่นที่อยู่ในวง Wi-Fi เดียวกันสามารถเข้าร่วมได้เลย หรือเชิญคนอื่นผ่านบลูทูธ, แจกคิวอาร์โค้ด หรือแชร์ลิงก์ (<strong>เพิ่มเติม:</strong> เฉพาะคนเปิด Jam ที่ต้องเป็นพรีเมียม คนอื่นไม่จำเป็น)</p>\n<p>Spotify บอกว่าฟีเจอร์นี้เปิดให้ใช้งานแล้วกับผู้ใช้งานทั่วโลก โดยต้องอัพเดตแอปเป็นเวอร์ชันล่าสุด</p>\n<p>ที่มา: <a href=\"https://newsroom.spotify.com/2023-09-26/spotify-jam-personalized-collaborative-listening-session-free-premium-users/\">Spotify</a></p>\n<p><img alt=\"No Description\" src=\"https://www.blognone.com/sites/default/files/externals/09d4e6616d47967c35ed164193ea3a63.jpg\" /></p>\n</div></div></div><div><div>Topics: </div><div><div><a href=\"/topics/spotify\">Spotify</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3ac84605a739f4ea02b4b0a9a8791669f0be1ad89e357f653720d87fbbfa587a","category":"Thai"}
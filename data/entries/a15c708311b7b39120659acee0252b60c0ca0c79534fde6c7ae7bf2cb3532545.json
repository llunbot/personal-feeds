{"title":"Ubisoft เริ่มทำไอเทม NFT ขายในเกม รันบนเชน Tezos, เริ่มด้วยเกม Ghost Recon: Breakpoint","link":"https://www.blognone.com/node/126202","date":1638920999000,"content":"<div><div><div><p>Ubisoft เป็นค่ายเกมรายใหญ่รายแรกที่ประกาศทำ NFT ในเกม โดยจะเริ่มจากเกม Ghost Recon: Breakpoint เป็นเกมแรก</p>\n<p>โครงการ NFT ของ Ubisoft มีชื่อเรียกว่า Quartz เป็นการนำไอเทมชุดตกแต่งในเกมที่เรียกว่า Digits (เช่น ปืน หมวก ชุดเกราะ) มาซื้อขาย แลกเปลี่ยน แจกผ่านสตรีมเมอร์ โดย Digits ทุกชิ้นมีซีเรียลนัมเบอร์ตายตัว มีการระบุชื่อเจ้าของไอเทมทุกคนตั้งแต่อดีตจนถึงปัจจุบัน และมีการขายของชิ้นที่เป็น limited edition ไม่มีวางขายเพิ่มอีก บริษัทระบุว่าการที่ Digits แต่ละชิ้นมี \"เรื่องเล่า\" ของตัวเอง ยิ่งทำให้มีความน่าสะสมและมีมูลค่าสูงขึ้นในอนาคต</p>\n<p>Ubisoft ระบุว่าโครงการ NFT ของตัวเองรันอยู่บนบล็อคเชน Tezos ใช้โปรโตคอล Proot-of-Stake (PoS) ที่เป็นมิตรกับสิ่งแวดล้อมมากกว่า แนวทางของบริษัทมองว่า NFT ควรเป็นของผู้เล่นเท่านั้น จึงจำกัดสิทธิการซื้อให้ผู้เล่นที่เล่นเกมจริงๆ (มีค่า XP Level ในเกมอย่างน้อย 5)</p>\n<p>เบื้องต้น Quartz ยังรองรับเฉพาะผู้เล่นในสหรัฐอเมริกา แคนาดา ออสเตรเลีย และยุโรปบางประเทศเท่านั้น</p>\n<p><img src=\"https://www.blognone.com/sites/default/files/externals/c629628959119bc5352b6c58d9aea813.jpg\" /></p>\n<p>ตัวอย่าง NFT ชุดแรกของ Ubisoft</p>\n<p><img src=\"https://www.blognone.com/sites/default/files/externals/84518c3cb2d92d41761d9a356d6ec1c1.jpg\" /></p>\n<p>วิดีโออธิบาย Ubisoft Quartz</p>\n<p>ที่มา - <a href=\"https://quartz.ubisoft.com/welcome/\">Ubisoft</a>, <a href=\"https://www.ubisoft.com/en-gb/help/ghost-recon-breakpoint/purchases-and-rewards/article/purchase-eligibility-on-ubisoft-quartz-for-ghost-recon-breakpoint/000100061?origin=middle\">Ubisoft Help</a></p>\n</div></div></div><div><div>Topics: </div><div><div><a href=\"/topics/ubisoft\">Ubisoft</a></div><div><a href=\"/topics/nft\">NFT</a></div><div><a href=\"/topics/ghost-recon\">Ghost Recon</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a15c708311b7b39120659acee0252b60c0ca0c79534fde6c7ae7bf2cb3532545","category":"Thai"}
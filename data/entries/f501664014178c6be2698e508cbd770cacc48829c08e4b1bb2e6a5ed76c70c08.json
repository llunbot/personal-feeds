{"title":"เผยจำนวนพนักงาน Valve มีทั้งหมด 336 คนในปี 2021, ฝ่าย Steam ใช้คนเพียง 79 คน","link":"https://www.blognone.com/node/140879","date":1720959055000,"content":"<div><div><div><p>ถึงแม้ Valve เป็นหนึ่งในบริษัทเกมที่ประสบความสำเร็จและทรงอิทธิพลมากที่สุด แต่ข้อมูลเกี่ยวกับตัวบริษัท Valve เป็นปริศนาดำมืดมาตลอด ไม่ว่าจะเป็นเรื่องรายได้ จำนวนพนักงาน โครงการเกมที่พัฒนาอยู่ ฯลฯ ด้วยเหตุผลว่า Valve ไม่ได้เป็นบริษัทมหาชนในตลาดหลักทรัพย์เหมือนบริษัทเกมยักษ์ใหญ่รายอื่นๆ จึงไม่มีหน้าที่ต้องเปิดเผยข้อมูลเหล่านี้</p>\n<p>แต่ล่าสุด Pavel Djundik ผู้สร้างเว็บ SteamDB ที่รวบรวมข้อมูลของ Steam ผ่าน API ต่างๆ ไปค้นพบว่า<a href=\"https://www.blognone.com/node/122580\">ในคดีที่ Valve โดนบริษัทเกมอินดี้ Wolfire Games ฟ้องร้องข้อหาผูกขาดมาตั้งแต่ปี 2021</a> (ถึงขั้น <a href=\"https://www.blognone.com/node/136944\">Gabe Newell ต้องไปขึ้นศาลด้วยตัวเอง</a>) มีเอกสารข้อมูลพนักงานของ Valve ระหว่างปี 2023-2021 เผยแพร่ในระบบของศาลด้วย แม้ข้อมูลบางอย่างถูกคาดดำออกไป แต่อย่างน้อยก็ทำให้เรารู้จำนวนพนักงานของ Valve ตามข้อมูลอัพเดตที่สุด ณ ปี 2021 ว่ามี 336 คน ซึ่งถือว่าเล็กกว่าบริษัทเกมชื่อดังหลายๆ รายที่มีพนักงานเป็นหลักพันคน</p>\n<p>ข้อมูลของ Valve แยกจำนวนพนักงานเป็น 4 ประเภท ตัวเลขของปี 2021 มีดังนี้</p>\n<ul>\n<li>Admin - 35 คน</li>\n<li>Games - 181 คน</li>\n<li>Steam - 79 คน</li>\n<li>Hardware - 41 คน</li>\n</ul>\n<p>หากดูแนวโน้มการเพิ่มขึ้น-ลดลงของจำนวนพนักงาน ฝ่ายพัฒนาเกมมีพนักงานเกือบ 200 คนมาตั้งแต่ช่วงปี 2010 โดยเพิ่มขึ้นสูงสุดคือ 201 คนในปี 2019 ก่อนลดจำนวนลงเล็กน้อยเหลือ 181 คนในปี 2021</p>\n<p>ส่วน Steam เคยมีพนักงานสูงสุด 142 คนในปี 2015 แล้วลดลงเรื่อยๆ จนเหลือ 79 คนในปี 2021 หรือหายไปเกือบครึ่ง (ใช่ครับ ปัจจุบัน Steam รันโดยพนักงาน 79 คน)</p>\n<p>ฝ่ายฮาร์ดแวร์ของ Valve ค่อยๆ เพิ่มจำนวนคนอย่างช้าๆ ขึ้นไปสูงสุดที่ 47 คนในปี 2018-2019 แล้วลดลงเหลือ 31 คนในปี 2020 และเพิ่มกลับมาเป็น 41 คนในปี 2021</p>\n<p>ที่มา - <a href=\"https://www.theverge.com/2024/7/13/24197477/valve-employs-few-hundred-people-payroll-redacted\">The Verge</a></p>\n<blockquote><p>the wolfire v. valve case had a document published with request for redaction so it has a bunch of black boxes, but some data still remained under it like valves gross margins and commission for 2009-2021, and their employee counts and how much they pay them█████████</p>\n<p>— Pavel Djundik (@thexpaw) <a href=\"https://twitter.com/thexpaw/status/1811727326138310962?ref_src=twsrc%5Etfw\">July 12, 2024</a></p></blockquote>\n<p>ภาพตัวอย่างพนักงานส่งของ Valve ที่ใส่ยูนิฟอร์มของบริษัท</p>\n<p><img alt=\"No Description\" src=\"https://www.blognone.com/sites/default/files/externals/058777698311d2117051e7028eae67e2.jpeg\" /></p>\n</div></div></div><div><div>Topics: </div><div><div><a href=\"/topics/valve\">Valve</a></div><div><a href=\"/topics/games\">Games</a></div><div><a href=\"/topics/steam\">Steam</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f501664014178c6be2698e508cbd770cacc48829c08e4b1bb2e6a5ed76c70c08","category":"Thai"}
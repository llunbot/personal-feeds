{"title":"ทุกอย่างคือโทเค็น ซีอีโอ NVIDIA ชี้ Generative AI ใช้งานได้หลากหลาย เปิดทางปฎิวัติอุตสาหกรรมรอบใหม่","link":"https://www.blognone.com/node/138836","date":1711008058000,"content":"<div><div><div><p>ในงาน GTC 2024 ระหว่างช่วงถามตอบนักข่าว Jensen Huang ระบุถึงผลกระทบของ generative AI ว่าสามารถใช้งานได้มากกว่าแค่แชตบอตอย่าง ChatGPT ในทุกวันนี้เพราะเราสามารถแปลงข้อมูลให้อยู่ในรูปแบบเดียวกับที่ ChatGPT มองเห็น</p>\n<p>Jensen ระบุว่าปัญญาประดิษฐ์นั้นเห็นข้อมูลเป็นตัวเลข หรือที่ศัพท์ generative AI เรียกว่าโทเค็นเหมือนกันทั้งหมด (OpenAI คิดค่าใช้งานตามจำนวนโทเค็น ไม่ใช่จำนวนตัวอักษร) และการที่เราแชตกับปัญญาประดิษฐ์ก็เป็นรูปแบบที่เราเอาโทเค็นมาแปลงเป็นคำที่เราอ่านออก แต่ที่จริงแล้วเราสามารถแปลงโทเค็นที่ปัญญาประดิษฐ์เข้าใจเป็นอะไรก็ได้ ตั้งแต่ข้อความ, ภาพ, เสียง, โครงสร้างโมเลกุลหรือโปรตีน, ไปจนเซ็นเซอร์และการควบคุมหุ่นยนต์</p>\n<p>แม้ว่าความสนใจของงาน GTC จะไปตกอยู่กับสถาปัตยกรรมชิปกราฟิก Blackwell เป็นหลัก แต่ในงานก็ให้ความสำคัญกับโครงการหุ่นยนต์อย่าง Project GR00T อย่างมาก แม้ที่ผ่านมาเราจะไม่ได้เห็นสินค้าระดับคอนซูมเมอร์ออกมา แต่ในระดับองค์กรแล้ว NVIDIA พยายามผลักดันสินค้ากลุ่มนี้อย่างหนัก โดยระหว่างงานคีย์โน้ด Jensen โชว์หุ่นยนต์ในกลุ่มเหมือนมนุษย์ (humanoid) ว่าจะมีบทบาทสำคัญในอุตสาหกรรมยุคต่อไป เพราะมันสามารถเข้ามาทำงานทดแทนคนได้ทันทีโดยไม่ต้องสร้างสภาพแวดล้อมการทำงานเฉพาะทางให้</p>\n<p>เขาเปรียบโทเค็นในตอนนี้ว่าเป็นเหมือนไฟฟ้าที่เราใช้งานกันเป็นเรื่องปกติ โดยโรงงานผลิตไฟฟ้าเคยใช้กระแสน้ำขาเข้าเพื่อปั่นไฟ อุตสาหกรรมในอนาคตก็จะใช้ข้อมูล (ซึ่งก็แปลงเป็นโทเค็น) แล้วผลิตข้อมูลที่มีประโยชน์ออกมาเป็นโทเค็น</p>\n<p>ที่มา - งานแถลงข่าว GTC 2024</p>\n<p><img alt=\"No Description\" src=\"https://www.blognone.com/sites/default/files/externals/967e9fe0a8577ff92f2277e9c46bb5f3.jpeg\" /></p>\n</div></div></div><div><div>Topics: </div><div><div><a href=\"/topics/jensen-huang\">Jensen Huang</a></div><div><a href=\"/topics/nvidia\">NVIDIA</a></div><div><a href=\"/topics/llm\">LLM</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9536a62112de8749ff97d9cbd9219fd620ea6749b766f6ccbaa1c54ffece6dac","category":"Thai"}
{"title":"Bungie เปิดตัวเกมใหม่ Marathon เกมยิงไซไฟอวกาศ ลง PS5, Xbox, PC","link":"https://www.blognone.com/node/134005","date":1684977226000,"content":"<div><div><div><p>สตูดิโอ Bungie ซึ่งตอนนี้อยู่ในเครือ PlayStation Studios แล้ว เปิดตัวเกมใหม่ Marathon ซึ่งเป็นการรีบูต<a href=\"https://en.wikipedia.org/wiki/Marathon_Trilogy\">เกมยิงไซไฟอวกาศซีรีส์ Marathon</a> ของ Bungie เองที่ออกขายในทศวรรษ 1990s (มีสามภาค ออกปี 1994, 1995, 1996)</p>\n<p>Marathon เวอร์ชันรีบูตไม่ใช่เกมภาคต่อของไตรภาคต้นฉบับ แต่เป็นเกมใหม่ที่เคารพเนื้อเรื่องและธีมของต้นฉบับ ผู้เล่นไม่จำเป็นต้องเคยเล่นเกมเก่ามาก่อนก็เข้าใจได้ ทีมสร้างบอกว่าเกมนี้ให้กลิ่นอายของเกมยิง Bungie ทั้งหลาย (Halo, Destiny) ที่มีโลกในเกมสวยงาม มีตำนานลุ่มลึก เกมออกแบบมาให้เป็น PvP มาตั้งแต่แรก ไม่มีโหมดเล่นคนเดียว แต่จะเล่าเรื่องผ่านส่วนต่างๆ ของเกมลักษณะเดียวกับ Destiny</p>\n<p>เนื้อเรื่องของเกม Marathon เกิดในโคโลนีบนอวกาศ โคจรอยู่รอบดาวเคราะห์ Tau Ceti IV ผู้เล่นต้องรับบทเป็น Runners นักรบรับจ้างไซบอร์กที่มาสำรวจโคโลนีแห่งนี้ สามารถเล่นได้ทั้งคนเดียวและเล่นเป็นทีม 3 คน ตอนนี้ยังไม่มีเกมเพลย์แบบเต็มๆ ออกมาให้ดูกัน มีแต่เทรลเลอร์โชว์ CG ในเกมเท่านั้น</p>\n<p>ถึงแม้ Bungie เป็นสตูดิโอของ PlayStation ไปแล้ว แต่เกม Marathon จะยังลงแพลตฟอร์มอื่นด้วย คือ PS5, Xbox Series X|S และ PC รองรับ cross save และ cross play เต็มรูปแบบ (ตาม<a href=\"https://www.blognone.com/node/133658\">นโยบายใหม่ของโซนี่ที่อยากทำเกม Live Service</a>) ตอนนี้ยังไม่ประกาศวันเปิดให้เล่น</p>\n<p><img alt=\"No Description\" src=\"https://www.blognone.com/sites/default/files/externals/43beab3ff4f551cc70c675698b46cd5c.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/3d71c7b0ee47bef548c3198c2636cdf9.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/8cbd1b0411e15b2235893e4734f9400d.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/3cb33d6e7db6529ad7d0eec101d55af9.jpg\" /></p>\n<p>ที่มา - <a href=\"https://www.bungie.net/7/en/News/article/slrecap\">Bungie</a>, <a href=\"https://blog.playstation.com/2023/05/24/bungie-unveils-marathon/\">PlayStation Blog</a></p>\n</div></div></div><div><div>Topics: </div><div><div><a href=\"/topics/marathon\">Marathon</a></div><div><a href=\"/topics/bungie\">Bungie</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bf0486fe08d63f325bb506a850ff240c9c8fcb9733cc01a8b29aabe5970979fd","category":"Thai"}
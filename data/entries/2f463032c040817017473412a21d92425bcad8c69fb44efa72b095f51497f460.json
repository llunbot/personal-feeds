{"title":"Matt Mullenweg ปิดบัญชี WordPress.org ของ contributor ที่เสนอไอเดีย fork โครงการ WordPress","link":"https://www.blognone.com/node/144068","date":1736652038000,"content":"<div><div><div><p>ดราม่า WordPress ประจำวันนี้ ต้องย้อนกลับไปเมื่อเดือนที่แล้วซึ่ง<a href=\"https://www.blognone.com/node/143569\">ศาลแคลิฟอร์เนียสั่งคุ้มครอง</a> มีผลให้ Automattic ต้องหยุดบล็อกการเข้าถึงปลั๊กอินตามที่ WP Engine ร้องขอ จนทำให้ Matt Mullenweg ซีอีโอ Automattic และผู้ก่อตั้ง WordPress ถึงกับ<a href=\"https://www.blognone.com/node/143775\">ปิดรับปลั๊กอินใหม่</a> <a href=\"https://www.blognone.com/node/143609\">ระเบิดอารมณ์ใน Slack</a> และล่าสุดประกาศ<a href=\"https://www.blognone.com/node/144046\">ลดเวลาทำงาน</a>ให้ชุมชนโอเพนซอร์ส WordPress</p>\n<p>ในตอนนั้นเอง Joost de Valk ผู้สร้างปลั๊กอิน Yoast สำหรับทำ SEO บน WordPress และเคยเป็นอดีตหัวหน้าฝ่ายสื่อสารการตลาดที่ WordPress Foundation ได้ออกมา<a href=\"https://joost.blog/wordpress-leadership/\">เสนอแนวทางแก้ไขปัญหา WordPress</a> ให้เป็นโครงการใหม่มีการกำกับดูแลแบบชุมชนอย่างแท้จริง ไม่ให้เกิดการรวมศูนย์ปลั๊กอินแบบกรณีที่เกิดขึ้น ข้อเสนอนี้ได้รับการ<a href=\"https://marucchi.com/wordpress-leadership-continued/\">สนับสนุนแบบเปิดเผยจาก Karim Marucchi</a> ซีอีโอ Crowd Favorite บริษัทรับดูแลเว็บให้ลูกค้าองค์กร ให้มีการกำกับ WordPress ใหม่ที่เปิดเผยและโปร่งใสขึ้น</p>\n<p><img src=\"https://www.blognone.com/sites/default/files/externals/6ad4f5b66be737a1618019916626b1bd.png\" alt=\"\" /></p>\n<p>ต่อมา WP Engine <a href=\"https://x.com/wpengine/status/1870242287218790849\">โพสต์ใน X</a> สนับสนุนข้อเสนอของทั้ง Joost และ Karim บอกว่าพร้อมทำงานร่วมกับทั้งสองคน เพื่อให้อนาคตของ WordPress แข็งแกร่ง มีความร่วมมือ และโปร่งใสมากขึ้น</p>\n<blockquote><p>We appreciate <a href=\"https://twitter.com/jdevalk?ref_src=twsrc%5Etfw\">@jdevalk</a> and <a href=\"https://twitter.com/karimmarucchi?ref_src=twsrc%5Etfw\">@karimmarucchi</a> thoughtful call for constructive conversation, change and evolved leadership within the WordPress community. Moments of disruption challenge all of us to reflect and to act.WordPress’s success as the most widely used CMS is not the…</p>\n<p>— WP Engine (@wpengine) <a href=\"https://twitter.com/wpengine/status/1870242287218790849?ref_src=twsrc%5Etfw\">December 20, 2024</a></p></blockquote>\n<p>ข้อเสนอนี้ไม่ได้เป็นเรื่องแปลกอะไรในวงการโอเพนซอร์สเพราะคือการ fork แยกโครงการออกมา ซึ่ง <a href=\"https://www.blognone.com/node/142509\">Mullenweg เองก็เคยบอกก่อนหน้านี้ว่า fork คือเรื่องที่สวยงาม</a></p>\n<p>มาวันนี้ Matt Mullenweg โพสต์บล็อกสรุปความเห็นของทั้ง Joost และ Karim รวมทั้งนำโพสต์ของ WP Engine มาประกอบเพื่อให้เห็นว่าโครงการนี้มีเจ้าภาพพร้อมให้เงินทุนแน่นอน ทั้งหมดเป็นสิ่งที่สามารถทำได้ แต่เพื่อให้แน่ใจว่าแนวทางของพวกเขาจะไม่รบกวนทิศทางการทำงานของชุมชน WordPress ปัจจุบัน เขาจึงปิดการทำงานบัญชี WordPress.org ของ Joost, Karim รวมทั้ง Se Reed, Heather Burns, Morten Rand-Hendriksen ที่ออกมาแสดงความไม่เห็นด้วยกับทิศทาง WordPress ช่วงที่ผ่านมาต่อสาธารณะ</p>\n<p>Heather Burns <a href=\"https://x.com/WebDevLaw/status/1877979616045891649\">บอกว่า</a>เรื่องนี้ไม่มีผลกระทบกับตนเพราะไม่ได้ล็อกอินบัญชีนี้มาหลายปีแล้ว ส่วน Morten Rand-Hendriksen <a href=\"https://bsky.app/profile/mor10.com/post/3lfgqci3z5s2d\">มองว่า</a>ที่พวกเขาโดนหางเลขด้วยเพราะความขัดแย้งในเรื่องเก่าตั้งแต่ปี 2017</p>\n<blockquote><p>Woke up to a phone full of pings that <a href=\"https://twitter.com/photomatt?ref_src=twsrc%5Etfw\">@photomatt</a> has…publicly announced he’s deactivated an account I haven’t logged into since February 2020, for an OSS project I haven’t been involved with since then, and am not involved with now.Must have been a bad batch from his dealer. <a href=\"https://t.co/wBnkwgL9Ej\">pic.twitter.com/wBnkwgL9Ej</a></p>\n<p>— Heather Burns (@WebDevLaw) <a href=\"https://twitter.com/WebDevLaw/status/1877979616045891649?ref_src=twsrc%5Etfw\">January 11, 2025</a></p></blockquote>\n<p>ส่วน Joost และ Karim ซึ่งเป็นเป้าหลักสองคนในเรื่องนี้<a href=\"https://x.com/karimmarucchi/status/1878212008287334409\">บอกว่า</a>ที่พวกเขาเสนอเป็นแค่ไอเดียเท่านั้น แต่ยังไม่ได้มีแผนจะ fork โครงการ WordPress ออกมาแต่อย่างใด</p>\n<blockquote><p>Let’s be clear: <a href=\"https://twitter.com/jdevalk?ref_src=twsrc%5Etfw\">@jdevalk</a> and I asked for and proposed change inside the <a href=\"https://twitter.com/hashtag/WordPress?src=hash&amp;ref_src=twsrc%5Etfw\">#WordPress</a> project. *We* did not talk about a fork.</p>\n<p>— K. Marucchi (@karimmarucchi) <a href=\"https://twitter.com/karimmarucchi/status/1878212008287334409?ref_src=twsrc%5Etfw\">January 11, 2025</a></p></blockquote>\n<p>ทั้งนี้การไม่สามารถใช้งานบัญชี WordPress.org จะมีผลให้ไม่สามารถมีส่วนร่วมกับโครงการหลัก, ปลั๊กอิน และธีมของชุมชน WordPress แต่การ fork โครงการนั้นสามารถทำได้อยู่แล้วเพราะ<a href=\"https://github.com/WordPress/wordpress-develop\">โค้ดทั้งหมดมีบน GitHub</a></p>\n<p>ที่มา: <a href=\"https://techcrunch.com/2025/01/11/matt-mullenweg-deactivates-wordpress-accounts-of-contributors-planning-a-fork/\">TechCrunch</a> และ <a href=\"https://wordpress.org/news/2025/01/jkpress/\">WordPress.org</a></p>\n</div></div></div><div><div>Topics: </div><div><div><a href=\"/topics/wordpress\">WordPress</a></div><div><a href=\"/topics/open-source\">Open Source</a></div><div><a href=\"/topics/automattic\">Automattic</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2f463032c040817017473412a21d92425bcad8c69fb44efa72b095f51497f460","category":"Thai"}
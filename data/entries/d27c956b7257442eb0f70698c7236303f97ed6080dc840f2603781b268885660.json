{"title":"รีวิว Nintendo Museum พิพิธภัณฑ์รวมทุกอย่างของ Nintendo ในเมืองเกียวโต","link":"https://www.blognone.com/node/146607","date":1748261400000,"content":"<span>รีวิว Nintendo Museum พิพิธภัณฑ์รวมทุกอย่างของ Nintendo ในเมืองเกียวโต</span>\n\n  <div>\n    <div>Body</div>\n              <div><p>พิพิธภัณฑ์นินเทนโดหรือ Nintendo Museum ได้เปิดให้บริการที่เมืองอุจิ ในจังหวัดเกียวโต ประเทศญี่ปุ่น มา<a href=\"https://www.blognone.com/node/141511\">ตั้งแต่เดือนตุลาคม 2024</a> เนื่องจากมีโอกาสได้ไปเยี่ยมชม ซึ่งช่วงที่ไปทางพิพิธภัณฑ์ก็นำ Nintendo Switch 2 มาจัดแสดงให้ชมด้วย จึงนำภาพรวมของพิพิธภัณฑ์มาเล่าสู่กันฟังสำหรับคนที่สนใจครับ โดยจะไม่ลงรายละเอียดทั้งหมดเพื่อให้ยังสนุกสำหรับการเดินทางไปชม</p>\n<p>การเข้าชม Nintendo Museum ต้องลงทะเบียนซื้อบัตรล่วงหน้าเท่านั้น ซึ่งทางนินเทนโดก็บอกแนวทางว่าเพื่อรองรับความต้องการสูงในตอนนี้ การเข้าชมพิพิธภัณฑ์จึงเป็นระบบลงทะเบียนสุ่ม แต่จริง ๆ ก็มีวิธีสำหรับการซื้อบัตรแบบ First Come เช่นกัน รายละเอียดส่วนนี้จะพูดในช่วงท้าย</p>\n<p><img src=\"https://i.postimg.cc/bvDYpJR8/IMG-6544.jpg\" alt=\"\" /></p>\n<p>Nintendo Museum เปิดให้เข้าตามรอบเวลาของบัตรที่ลงทะเบียนไว้เท่านั้น อันนี้ลองไปก่อนเวลาเขาก็ไม่ให้เข้า ฉะนั้นไม่ต้องลุ้น (ฮา) การเข้ามีระบบตรวจสอบอาวุธและสิ่งอันตรายที่เข้มข้นมาก ใช้เครื่องสแกนแบบสนามบินเลย ผู้เข้าชมทุกคนจะได้รับบัตรแข็งเข้าพิพิธภัณฑ์ ซึ่งสามารถออกแบบพิมพ์ลาย Mii ก่อนได้ หรือได้เป็นรูป Mario บัตรนี้มีลูกเล่นเพราะนอกจากใช้แตะเข้าออกแล้ว ยังใช้เป็นคูปองทำกิจกรรมส่วน Interactive ด้วย</p>\n<p><img src=\"https://i.postimg.cc/CLSKkwwH/IMG-6556.jpg\" alt=\"\" /></p>\n<p>พื้นที่ของ Nintendo Museum มีอยู่ 3 อาคาร มีส่วนกิจกรรมได้แก่ ส่วนนิทรรศการจัดแสดงเนื้อหา, พื้นที่กิจกรรม Interactive, ร้านค้าของที่ระลึก, คาเฟ่ และห้องเวิร์กช็อป ก่อนเข้ามีจุดถ่ายรูปอยู่พอประมาณ มีสตาฟช่วยถ่ายรูปให้ บางอย่างก็ซ่อนตามจุดต้องช่างสังเกตหน่อย</p>\n<p><img src=\"https://i.postimg.cc/d1GqZxXx/IMG-6577.jpg\" alt=\"\" /></p>\n<p><img src=\"https://i.postimg.cc/X7LYgtJM/IMG-6584.jpg\" alt=\"\" /><br />\n<em>คณะคิโนะปิโอะที่มาต้อนรับ</em></p>\n<p><img src=\"https://i.postimg.cc/nrkp0QnK/IMG-6601.jpg\" alt=\"\" /></p>\n<p>เริ่มที่ <strong>พื้นที่นิทรรศการ</strong> ซึ่งอยู่ที่ชั้น 2 ของอาคาร 1 จะเป็นจุดแรกที่มาถึง โซนนี้ทั้งหมดไม่อนุญาตให้ถ่ายรูป ยกเว้นของใหม่ที่มาติดตั้งคือ Nintendo Switch 2 ในตู้กระจก ที่ให้ถ่ายรูปได้ ซึ่งนำเสนอการใช้งานในฟอร์แมตต่าง ๆ เนื่องจากไม่ให้จับเครื่องจึงบอกสิ่งที่เห็นได้เพียง จอคมชัดขึ้นมาก และใหญ่ขึ้นกว่ารุ่นปัจจุบัน</p>\n<p><img src=\"https://i.postimg.cc/ZKbT0jLw/IMG-6636.jpg\" alt=\"\" /></p>\n<p><img src=\"https://i.postimg.cc/g25dSpb7/IMG-6643.jpg\" alt=\"\" /></p>\n<p><img src=\"https://i.postimg.cc/nLDxNWHh/IMG-6650.jpg\" alt=\"\" /></p>\n<p><img src=\"https://i.postimg.cc/26NYYx6F/IMG-6665.jpg\" alt=\"\" /></p>\n<p>พื้นที่นิทรรศการเป็นวงกลม ฉะนั้นจะเริ่มดูตรงไหนก็วนไปได้ (ภาพประกอบอื่นทั้งหมดมาจาก Nintendo Direct) โดยเป็นการนำสิ่งของต่าง ๆ ในประวัติศาสตร์นินเทนโดมาจัดแสดงเรียงร้อยตามเวลา ตั้งแต่ตอนเป็นบริษัทผลิตไพ่ Hanafuda ในปี 1889, ของเล่นหลายรูปแบบ, บอร์ดเกม, ตู้เกม, เกมกด ซึ่งทำให้เห็นว่านินเทนโดที่อยู่กับการ \"เล่น\" มาตั้งแต่ก่อตั้งบริษัท</p>\n<p><img src=\"https://i.postimg.cc/KvKyKYWH/IMG-7559.jpg\" alt=\"\" /><br />\n<em>ภาพจาก <a href=\"https://www.youtube.com/watch?v=JApUMBscKOc\">Nintendo Direct</a></em></p>\n<p>ส่วนที่เป็นเกมคอนโซล การจัดแสดงแบ่งเป็นจุดตามคอนโซลแต่ละรุ่น ซึ่งมีเครื่อง ด้านในเครื่อง ตลับเกมทั้งของนินเทนโดและพาร์ตเนอร์ มานำเสนอ โดยแต่ละเครื่องอธิบายสั้น ๆ ถึง ไอเดียตั้งต้นในการพัฒนา และการนำเสนอจุดขายของเครื่องแต่ละรุ่น เริ่มตั้งแต่ Famicom (NES) มาจนถึง Switch ซึ่งในไทม์ไลน์นี้ก็มี Virtual Boy เครื่องเล่นเกม 3D ที่ไม่ประสบความสำเร็จด้วย เนื้อหาส่วนอื่นยังมีทั้ง นอกจากนี้ยังมีเนื้อหาเกร็ดเล็กน้อย เช่น พัฒนาการคาแรกเตอร์-ไอเท็ม ตามแต่ละยุคสมัย ภาพบรรยากาศโรงงานประกอบเครื่องเกมในอดีต และอีกมาก</p>\n<p><img src=\"https://i.postimg.cc/C52TPyR7/IMG-7556.jpg\" alt=\"\" /><br />\n<em>รวมเกมในอดีต (ภาพ Nintendo Direct)</em></p>\n<p><img src=\"https://i.postimg.cc/PqYGS84L/IMG-6784.jpg\" alt=\"\" /><br />\n<em>รวมไอเดียในเกมแต่ละยุคสมัย (ส่วนนี้อยู่โซน Interactive)</em></p>\n<p>ส่วนถัดมาคือ <strong>กิจกรรม Interactive</strong> ซึ่งอยู่ชั้นล่างของนิทรรศการจัดแสดง ทางพิพิธภัณฑ์จะแนะนำผู้เข้าชมให้ลงมาเล่นเกมส่วนนี้ก่อนค่อยกลับขึ้นไปดู เพราะการเข้าชมไม่ได้จำกัดเวลา ทำให้ยิ่งเวลาผ่านไปคนจะอยู่ในพิพิธภัณฑ์มากขึ้น คิวรอเล่นเกมจะยาวขึ้นอีก</p>\n<p><img src=\"https://i.postimg.cc/FH35ZBNb/IMG-7558.jpg\" alt=\"\" /><br />\n<em>เกมไพ่ Shigureden (ภาพ Nintendo Direct)</em></p>\n<p><img src=\"https://i.postimg.cc/x80SJTLX/IMG-6699.jpg\" alt=\"\" /><br />\n<em>เกมกด Game&amp;Watch</em></p>\n<p>การเล่นเกมในโซน Interactive นี้มีโควต้าการเล่นสำหรับแต่ละคน ทุกคนจะได้เหรียญ Virtual คนละ 10 เหรียญ โดยใช้บัตรแข็งในการยืนยันเล่นเกม แต่ละเกม-กิจกรรม ใช้เหรียญไม่เท่ากัน และไม่สามารถซื้อเพิ่มได้ ฉะนั้นแต่ละคนจะไม่สามารถเล่นได้ทุกกิจกรรม ก็ต้องบริหารความสนใจหรือหาโอกาสมาซ้ำเอง!</p>\n<p><img src=\"https://i.postimg.cc/rFwkqs8b/IMG-6703.jpg\" alt=\"\" /><br />\n<em>เล่นเกมคลาสสิกได้ 7 นาที</em></p>\n<p>ทุกกิจกรรมเป็นการเล่นเกมแบบไม่มีรางวัล เน้นทำแต้มหรือชนะในรอบการแข่งขันของกลุ่มนั้น ในตอนนี้มีทั้งหมด 8 เกมคือ เกมยิงปืน (4 Coins), เกมไพ่ Shigureden (2 Coins), <a href=\"https://en.wikipedia.org/wiki/Love_Tester\">Love Tester</a> (2 Coins), <a href=\"https://en.wikipedia.org/wiki/Ultra_Machine\">Ultra Machine</a> (2 Coins), เล่นเกมจอยยักษ์ (2 Coins), เล่นเกมคลาสสิก (1 Coin), <a href=\"https://en.wikipedia.org/wiki/Ultra_Hand\">Ultra Hand</a> (1 Coin) และเล่นเกมกด Game&amp;Watch (1 Coin) ซึ่งเกมแถวยาวที่สุดก็คือเกมยิงปืน ที่เล่นพร้อมกันสูงสุด 13 คน ปืนก็เลือกได้ทั้งปืนสั้น Zapper และปืนทรงสไนเปอร์ Scope</p>\n<p><img src=\"https://i.postimg.cc/htJR7YQ1/IMG-6726.jpg\" alt=\"\" /><br />\n<em>เล่นเกมด้วยจอยขนาดยักษ์ ที่ต้องช่วยกันเล่น 2 คน</em></p>\n<p><img src=\"https://i.postimg.cc/xC2whTx6/IMG-6769.jpg\" alt=\"\" /><br />\n<em>เกมยิงปืน</em></p>\n<p>หมดส่วนนี้ตอนเดินออกจากอาคารก็เป็นกิจกรรมช้อปปิ้ง ซึ่ง Nintendo Museum เรียกชื่อร้านขายของที่ระลึกว่า <strong>Bonus Stage</strong> สินค้าส่วนใหญ่เป็นธีมคอนโซลแต่ละรุ่น กับสินค้าที่แปะป้าย Museum ส่วนพวกคาแรกเตอร์มีไม่เยอะมาก เข้าใจว่าเพราะตัวยอดนิยมอย่าง Mario หรือ Pokemon มีร้าน Nintendo Store และร้านของเล่นที่ขายกันเยอะอยู่แล้ว สินค้าทุกอย่างจำกัดการซื้ออย่างละไม่เกิน 2 ชิ้น ตอนจ่ายเงินต้องยืนยันด้วยบัตรแข็งด้วย ซึ่งที่ดูลำบากหน่อยคือสินค้าบางตัวเป็นกล่องสุ่ม 6-9 แบบ ก็ให้ซื้อได้แค่ 2 เช่นกัน</p>\n<p><img src=\"https://i.postimg.cc/gjM1xyY7/IMG-6810.jpg\" alt=\"\" /></p>\n<p><img src=\"https://i.postimg.cc/Nj2Z0rZN/IMG-6816.jpg\" alt=\"\" /><br />\n<em>หมอนข้างจอยยักษ์ ราคา 11,000 เยน</em></p>\n<p>พิพิธภัณฑ์มีกิจกรรม <strong>Workshop</strong> และ <strong>Play Room</strong> ให้ได้ออกแบบไพ่ Hanafuda ของตนเอง หรือทดลองเล่นไพ่นี้ โดยต้องลงทะเบียนจองเวลาด้วย ใช้เวลารอบละ 30 นาที มีค่าใช้จ่ายเพิ่ม 500 เยน การจองทำได้ที่ทางเข้า ส่วนห้องทำกิจกรรมอยู่ที่อาคาร 3</p>\n<p>จุดสุดท้ายของ Nintendo Museum คือคาเฟ่ที่อาคาร 3 ขายเมนูหลักคือ Hatena Burger เป็นแฮมเบอเกอร์ที่สามารถออกแบบรายละเอียดได้เอง และของหวาน ซึ่งทั้งหมดไม่มีคาแรกเตอร์ของนินเทนโด ก็เลยไม่ได้ลองครับ</p>\n<p><img src=\"https://i.postimg.cc/tg0wn4j9/IMG-6884.jpg\" alt=\"\" /></p>\n<p>Nintendo Museum เป็นพิพิธภัณฑ์ที่เน้นนำเสนอสิ่งของที่อยู่ในแต่ละช่วงเวลาของนินเทนโด ทั้งหมดนำเสนอในรูปแบบภาพใหญ่ อาจไม่มีเกร็ดเล็กน้อย หรือมุมประวัติศาสตร์เรื่องเล่าของบริษัทมากนัก อย่างไรก็ตามพิพิธภัณฑ์นี้ก็ยังน่าสนใจสำหรับแฟน ๆ นินเทนโดที่จะไปเยือนสักครั้งนั่นเอง</p>\n<p><img src=\"https://i.postimg.cc/m250RSpz/IMG-6869.jpg\" alt=\"\" /></p>\n<h4>การเข้าชม Nintendo Museum</h4>\n<ul>\n<li>ต้องเลือกจองวัน-เวลาที่ต้องการผ่าน<a href=\"https://museum-tickets.nintendo.com/en\">เว็บไซต์ของ Nintendo Museum</a> การล็อกอินต้องมีบัญชี Nintendo ก่อน ถ้ายังไม่มี สมัครได้ฟรี</li>\n<li>ลอตเตอรีสุ่มจะเปิดจองเป็นช่วงหนึ่งเดือน ล่วงหน้า 3 เดือน เช่น ตอนนี้เดือนพฤษภาคม จะเปิดให้ลงทะเบียนสุ่มของเดือนสิงหาคม</li>\n<li>หนึ่งบัญชีเลือกสุ่มได้ 3 สลอตในหนึ่งเดือน โดยต้องระบุวัน-ช่วงเวลา หรือเลือกแบบ Auto คือระบุวันเท่านั้น</li>\n<li>ผลการสุ่มจะแจ้งทางอีเมลในวันที่ 1 ของเดือนถัดไป หากได้ต้องจ่ายเงินภายในเวลาที่กำหนด</li>\n<li>ชื่อตอนลงทะเบียนต้องตรงกับชื่อในพาสปอร์ตตอนเข้าพิพิธภัณฑ์</li>\n<li>Nintendo Museum มีขายบัตรเข้าเพิ่มเติมแบบ First-come, First-served ซึ่งเป็นส่วนที่เหลือจากการสุ่ม วันที่ขายไม่แน่นอน แต่มักเริ่มขายกลางเดือนราววันที่ 11-15 ของเดือนที่แจ้งผล (เช่นสุ่มเดือนพฤษภาคม เพื่อการเข้าสิงหาคม บัตร First-come จะขายกลางเดือนมิถุนายน)</li>\n</ul>\n<p><img src=\"https://i.postimg.cc/CMJ2DbpF/Screenshot-2025-05-25-215248.png\" alt=\"\" /></p>\n<h4>ข้อมูลทั่วไป</h4>\n<ul>\n<li>เปิด 10:00-19:00น. หยุดวันอังคาร และช่วงปีใหม่ ถ้าวันอังคารตรงกับวันหยุดตามประเพณี จะเลื่อนมาหยุดวันพุธ</li>\n<li>ค่าเข้าชม ผู้ใหญ่ 3,300 เยน เด็กโต (12-17 ปี) 2,200 เยน เด็กเล็ก (6-11 ปี) 1,100 เยน ส่วน 0-5 ปี เข้าฟรี</li>\n<li>การเดินทางด้วยรถไฟ มาที่สถานี Ogura (Kintetsu Railway Kyoto Line) หรือสถานี JR Ogura (JR Nara Line) แล้วเดินต่อประมาณ 5-8 นาที มีป้ายบอกทาง</li>\n<li>การเข้าชมพิพิธภัณฑ์มีข้อกำหนดเพิ่มเติม เช่น ห้ามนำอาหารเข้าไป, น้ำต้องเป็นขวดพลาสติก, รูปแบบการคอสเพลย์ที่ไม่อนุญาต ฯลฯ <a href=\"https://museum.nintendo.com/en/guide/index.html\">สามารถดูรายละเอียดทั้งหมดได้ที่เว็บไซต์</a></li>\n</ul>\n</div>\n          </div>\n<span><a href=\"https://www.blognone.com/user/arjin\">arjin</a></span>\n<span><time>Mon, 26/05/2025 - 19:10</time>\n</span>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d27c956b7257442eb0f70698c7236303f97ed6080dc840f2603781b268885660","category":"Thai"}
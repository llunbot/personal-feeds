{"title":"อยากได้ก็ทำเอง WordPress.org บล็อคการเข้าถึงจากเซิร์ฟเวอร์ของ WP Engine","link":"https://www.blognone.com/node/142218","date":1727321754000,"content":"<div><div><div><p>สงครามภายในของโลก WordPress ยังดำเนินต่อไป เริ่มจาก <a href=\"https://www.blognone.com/node/142141\">Matt Mullenweg ผู้ก่อตั้ง WordPress วิจารณ์ WP Engine ว่าเป็นมะเร็งร้าย</a> แล้ว <a href=\"https://www.blognone.com/node/142150\">ฝั่งของ WP Engine ตอบโต้ว่าโดนบริษัท Automattic ของ Matt เรียกเงินเป็นมูลค่าหลายสิบล้านดอลลาร์ต่อปี</a> และจะดำเนินการทางกฎหมายกับฝั่ง Matt/WordPress.org</p>\n<p>ล่าสุด Matt ออกมาซัดต่อผ่านบล็อกบน WordPress.org ว่าเนื่องจาก WP Engine จะดำเนินการทางกฎหมายกับ WordPress.org ดังนั้น ลูกค้าของ WP Engine ก็ไม่ควรเข้ามาใช้ทรัพยากรฟรีของ WordPress.org ได้อีก เช่น กระดานถามตอบปัญหา ถ้าอยากแก้ปัญหาก็ติดต่อฝ่ายซัพพอร์ตของ WP Engine กันเอง</p>\n<p>Matt บอกว่าระบบ WordPress ในปัจจุบันปลอดภัย ไม่ถูกแฮ็กมากนัก เป็นเพราะ Automattic มีระบบป้องกันที่ระดับเครือข่าย และมีบริการออนไลน์จำนวนมากคอยสนับสนุน เช่น ระบบล็อกอิน ระบบอัพเดต ระบบจัดการบั๊ก ฯลฯ บริการเหล่านี้ต้องใช้เงินลงทุน ดังนั้น WP Engine อยากได้ก็ต้องลงทุนทำเองบ้าง จากนี้ไป WordPress.org จะบล็อคการเข้าถึงจากเซิร์ฟเวอร์ของ WP Engine ไม่ให้เข้ามาใช้บริการเหล่านี้ฟรีๆ</p>\n<p>ที่มา - <a href=\"https://wordpress.org/news/2024/09/wp-engine-banned/\">WordPress.org</a></p>\n<p><img alt=\"No Description\" src=\"https://www.blognone.com/sites/default/files/externals/9b3ad188f1e661a5734e02d40365c7a3.png\" /></p>\n</div></div></div><div><div>Topics: </div><div><div><a href=\"/topics/wordpress\">WordPress</a></div><div><a href=\"/topics/cms\">CMS</a></div><div><a href=\"/topics/open-source\">Open Source</a></div><div><a href=\"/topics/automattic\">Automattic</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0e1dc15c3d8275a5e11836d7eb9a0ae024d8e137867eb149df63c20f124f30fb","category":"Thai"}
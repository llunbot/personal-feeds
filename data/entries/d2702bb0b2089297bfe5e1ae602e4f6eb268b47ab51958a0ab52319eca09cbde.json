{"title":"Google เผยแพร่วิดีโอความสามารถ Gemini โต้ตอบกับข้อมูลแบบผสมผสาน แต่ยอมรับใช้การตัดต่อช่วย","link":"https://www.blognone.com/node/137155","date":1702048276000,"content":"<div><div><div><p>กูเกิลเปิดตัวปัญญาประดิษฐ์ LLM ตัวใหม่ <a href=\"https://www.blognone.com/node/137113\">Gemini 1.0</a> อย่างเป็นทางการเมื่อวันก่อน ที่กูเกิลบอกว่าผลทดสอบความสามารถสูงเหนือกว่าคู่แข่ง และออกคลิปวิดิโอนำเสนอความสามารถ Gemini ในหลากหลายด้านออกมาด้วย</p>\n<p>มีคลิปวิดีโอหนึ่งที่ดูจะเป็นประเด็นมากกว่าตัวอื่น มีชื่อว่า <strong>Hands-on with Gemini: Interacting with multimodal AI</strong> โดยวิดีโอนี้สาธิตการโต้ตอบของ Gemini ผ่านการให้ข้อมูลในรูปแบบต่าง ๆ เพื่อแสดงว่า Gemini เป็นโมเดล AI ที่ทำงานกับข้อมูลแบบผสมผสาน (multimodal) ได้อย่างดี</p>\n<p>ตัวอย่างการนำเสนอช่วงต้น Gemini สามารถทายภาพวาดเส้นที่เติมมาเรื่อย ๆ ได้ ว่าเป็นภาพเป็ด แถมยังสามารถดูเป็ดยางของเล่น บอกวัสดุ ให้รายละเอียดว่าลอยน้ำได้ และความสามารถอื่นอีกมากมาย ดูได้จากคลิปด้านล่างนี้</p>\n<p>อย่างไรก็ตาม แม้คลิปจะนำเสนอความสามารถ Gemini ได้อย่างน่าประทับใจ แต่กูเกิลก็ระบุข้อมูลกำกับในรายละเอียดวิดีโอไว้แล้วว่าคลิปนี้ มีการเร่งความเร็ว และการตอบโต้ของ Gemini ก็มีการตัดต่อให้กระชับ ซึ่งอาจทำให้หลายคนสงสัยว่า แล้วจริง ๆ Gemini ทำงานได้ดีแค่ไหนกันแน่?</p>\n<p>กูเกิลเองก็<a href=\"https://developers.googleblog.com/2023/12/how-its-made-gemini-multimodal-prompting.html\">อธิบายเบื้องหลัง</a>ของคลิปนี้ ว่าการโต้ตอบทั้งหมดจาก Gemini นั้นเป็นของจริง แต่อินพุทที่ใช้เป็นภาพนิ่ง ซึ่งตัดออกมาจากฟุตเทจต้นฉบับ ร่วมกับข้อความตัวหนังสือที่ป้อนผ่าน Prompt</p>\n<p>เมื่อถูกตั้งคำถามมากขึ้นว่าวิดีโอนี้ ควรเรียกว่าการนำเสนอความสามารถ Gemini ของจริงแค่ไหน Oriol Vinyals รองประธานฝ่ายวิจัยของ DeepMind ที่เป็นผู้พัฒนา Gemini เลย<a href=\"https://twitter.com/OriolVinyalsML/status/1732885990291775553\">ชี้แจงเพิ่มเติมผ่าน X</a> ว่าเจตนาของวิดีโอนี้ เพื่อสาธิตให้เห็นภาพว่าการทำงานของ Gemini ที่เป็นโมเดลรองรับข้อมูลสื่อผสมผสาน จะให้ประสบการณ์กับผู้ใช้งานออกมาอย่างไร และหวังว่าจะสร้างแรงบันดาลใจกับนักพัฒนา ในการสร้างสรรค์เครื่องมือใหม่ ๆ ออกมานั่นเอง</p>\n<p>ที่มา: <a href=\"https://techcrunch.com/2023/12/07/googles-best-gemini-demo-was-faked/\">TechCrunch</a></p>\n</div></div></div><div><div>Topics: </div><div><div><a href=\"/topics/gemini\">Gemini</a></div><div><a href=\"/topics/google\">Google</a></div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d2702bb0b2089297bfe5e1ae602e4f6eb268b47ab51958a0ab52319eca09cbde","category":"Thai"}
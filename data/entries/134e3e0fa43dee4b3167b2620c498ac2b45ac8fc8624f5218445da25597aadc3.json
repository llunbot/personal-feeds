{"title":"ผู้ใช้ YouTube ในสหรัฐ ชมคลิปผ่านทีวีมากเป็นอันดับหนึ่ง แซงหน้าอุปกรณ์อื่นๆ แล้ว","link":"https://www.blognone.com/node/144614","date":1739344202000,"content":"<div><div><div><p>Neal Mohan ซีอีโอของ YouTube เขียนจดหมายประจำปี 2025 มีประเด็นหนึ่งน่าสนใจคือเขาเขียนว่า \"YouTube is the new television\" โดยให้ข้อมูลเชิงสถิติว่า ผู้ใช้ YouTube ในสหรัฐอเมริกา ดูผ่านทีวีมากที่สุด (วัดตามปริมาณเวลาที่ใช้งาน) เหนือกว่าดูบนอุปกรณ์อื่นๆ</p>\n<p>ทุกวันนี้ผู้ชมเสพคอนเทนต์บน YouTube รวมกันเกิน 1 พันล้านชั่วโมงต่อวัน ครอบคลุมคอนเทนต์ทุกประเภท เช่น ไลฟ์ พ็อดแคสต์ และแม้แต่การดูคลิปสั้น Shorts ก็ยังนิยมดูบนทีวี</p>\n<p>แนวทางของ YouTube คือพัฒนาประสบการณ์ใช้งานบนทีวีให้ดียิ่งขึ้น เช่น การใช้มือถือเป็นจอที่สองเพื่อทำสิ่งต่างๆ ที่เกี่ยวข้องกับคลิปที่ดู อย่างการซื้อของหรือเขียนคอมเมนต์, ทดลองฟีเจอร์ใหม่ Watch With เปิดให้ครีเอเตอร์ไลฟ์สดพร้อมกับเหตุการณ์สด กีฬา อีเวนต์</p>\n<p>Mohan ยังให้ข้อมูลผู้ใช้ YouTube TV (ที่ยังมีแค่บางประเทศ) เกิน 8 ล้านคน และ YouTube Music &amp; Premium เกิน 100 ล้านคน</p>\n<p><img alt=\"No Description\" src=\"https://www.blognone.com/sites/default/files/externals/ca29db2cf2d600a2a97f3785227f403c.jpeg\" /></p>\n<p>ประเด็นอื่นๆ ของ Mohan มีดังนี้</p>\n<ul>\n<li>คอนเทนต์ประเภทอื่นที่มาแรงบน YouTube คือพ็อดแคสต์ โดย YouTube เป็นช่องทางที่คนอเมริกันใช้เสพพ็อดแคสต์มากที่สุด (31%) เอาชนะ Spotify (27%) และ Apple Podcast (15%) ได้แล้ว</li>\n<li>กลุ่มครีเอเตอร์บน YouTube เริ่มทดลองวิธีสร้างเนื้อหาแบบใหม่ๆ หาวิธีสร้างสตูดิโอถ่ายทำในราคาประหยัด กล้าทดลองทำอะไรใหม่ๆ มากมาย ถือเป็นมุมมองแบบสตาร์ตอัพ ที่มีต่ออุตสาหกรรมบันเทิงฮอลลีวู้ดแบบดั้งเดิม และ YouTube จะหาวิธีสร้างรายได้ให้ครีเอเตอร์มากขึ้นเรื่อยๆ เช่น ช็อปปิ้ง การสมัครสมาชิกช่องแบบเสียเงิน <a href=\"https://www.blognone.com/node/140569\">Hype ฟีเจอร์ให้ผู้ชมช่วยกันดันคลิปให้เด่นขึ้น</a> เป็นต้น</li>\n<li>การใช้ AI ช่วยสร้างคลิป เช่น <a href=\"https://www.blognone.com/node/143284\">DreamScene ช่วยสร้างฉากหลัง</a>, Dream Track ช่วยสร้างเพลงประกอบ, <a href=\"https://www.blognone.com/node/143688\">เตรียมนำ AI สร้างคลิป Veo 2</a> มาใช้กับ YouTube เป็นต้น</li>\n</ul>\n<p>ที่มา - <a href=\"https://blog.youtube/inside-youtube/our-big-bets-for-2025/\">YouTube Blog</a></p>\n</div></div></div><div><div>Topics: </div><div><div><a href=\"/topics/youtube\">YouTube</a></div><div><a href=\"/topics/tv\">TV</a></div><div><a href=\"/topics/online-video\">Online Video</a></div><div><a href=\"/topics/podcast\">Podcast</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"134e3e0fa43dee4b3167b2620c498ac2b45ac8fc8624f5218445da25597aadc3","category":"Thai"}
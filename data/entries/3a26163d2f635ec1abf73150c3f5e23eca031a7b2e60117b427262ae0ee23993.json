{"title":"นักวิจัยเจาะข้อมูลออกจาก Virtual Machine แบบเข้ารหัสแรมบนซีพียู AMD ได้สำเร็จ","link":"https://www.blognone.com/node/124229","date":1628945194000,"content":"<div><div><div><p>ฟีเจอร์ Secure Encrypted Virtualization (SEV) ของซีพียู AMD EPYC นับเป็นจุดขายสำคัญของ AMD ในช่วงหลังเนื่องจากผู้ให้บริการคลาวด์สามารถนำไปให้บริการคลาวด์แบบเข้ารหัส เพื่อรับประกันว่าแม้แต่เจ้าของเครื่องอย่างผู้ให้บริการคลาวด์เองก็ไม่เห็นข้อมูลภายในเครื่อง แต่ล่าสุดนักวิจัยจากมหาวิทยาลัย Technische Universität Berlin ก็พบแนวทางการเจาะข้อมูลออกจาก virtual machine ที่รันแบบเข้ารหัสนี้ได้</p>\n<p>แนวทางของทีมวิจัยอาศัยไมโครคอนโทรลเลอร์ควบคุมการทำงานของชิ้นส่วนต่างๆ บนเมนบอร์ดอย่างตรงเวลา โดยช่วงเริ่มบูตและกำลังโหลดรอม นักวิจัยพบว่าหากปรับโวลต์เข้าซีพียูให้ต่ำๆ ก็จะเกิดความผิดพลาดจนสามารถใส่รอมอื่นที่ไม่ใช่ของ AMD เองเข้าไปรันบนซีพียูได้ ส่งผลให้คนร้ายรันซอฟต์แวร์ระดับลึกที่สุดในซีพียูได้สำเร็จ นักวิจัยเสนอแนวทางลดผลกระทบช่องโหว่ ด้วยการเพิ่มฮาร์ดแวร์ตรวจสอบการจ่ายไฟเข้าซีพียูผิดปกติ หรือตรวจสอบรอมซ้ำก่อนรันเพื่อหาความผิดพลาด</p>\n<p>ทาง AMD ระบุกับ The Register ว่าช่องโหว่เช่นนี้ต้องคนร้ายต้องเข้าถึงตัวเครื่องโดยตรงเท่านั้น ไม่สามารถโจมตีจากระยะไกลได้</p>\n<p>ฟีเจอร์ SEV สำหรับผู้ให้บริการคลาวด์มีประโยชน์สองระดับคือปกปิดข้อมูลบน VM จากผู้ใช้งานอื่นที่อยู่บนฮาร์ดแวร์เดียวกันในกรณีที่คนร้ายเจาะทะลุ VM ออกมาได้ และปกปิดข้อมูลจากผู้ให้บริการคลาวด์เอง ในกรณีนี้หากตัวผู้ให้บริการคลาวด์กลายเป็นคนร้ายเสียเองก็อาจจะใช้ช่องโหว่นี้ได้ แต่ในกรณีที่ใช้ป้องกันผู้ใช้เซิร์ฟเวอร์ร่วมกันก็ยังนับว่าใช้ป้องกันได้อยู่</p>\n<p>ตอนนี้ผู้ใช้ฟีเจอร์ SEV ของ AMD มีทั้ง <a href=\"https://www.blognone.com/node/117463\">Google Cloud</a>, และ <a href=\"https://www.blognone.com/node/118774\">VMware</a></p>\n<p>ที่มา - <a href=\"https://www.theregister.com/2021/08/13/amd_secure_encrypted_virtualization/\">The Register</a></p>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/security\">Security</a></div><div><a href=\"/topics/cpu\">CPU</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3a26163d2f635ec1abf73150c3f5e23eca031a7b2e60117b427262ae0ee23993","category":"Thai"}
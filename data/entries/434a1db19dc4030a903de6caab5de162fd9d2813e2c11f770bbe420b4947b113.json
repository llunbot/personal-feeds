{"title":"[ลือ] ชิป Snapdragon ชื่อใหม่ Snapdragon 8 Gen 1 อาจเปิดตัว 30 พฤศจิกายนนี้","link":"https://www.blognone.com/node/125841","date":1636970741000,"content":"<div><div><div><p>นักปล่อยข่าวชื่อดังในวงการมือถือ <a href=\"https://twitter.com/UniverseIce/status/1460118841963401216\">@UniverseIce</a> โพสต์ทวิตเตอร์ระบุว่าชิป Snapdragon รุ่นถัดไป จะเปลี่ยนวิธีการตั้งชื่อใหม่ ไม่เป็น Snapdragon 989 หรือสไตล์นั้นแล้ว แต่จะใช้ชื่อว่า Snapdragon 8 Gen 1 แทน</p>\n<p>ข่าวลือนี้ตรงกับยูทูบเบอร์ <a href=\"https://twitter.com/stufflistings/status/1460115150564851715\">@stufflistings</a> ที่อ้างอิงข่าวจาก Digital Chat Station (ที่โพสต์ใน Weibo ไม่โพสต์ลงทวิตเตอร์) ว่าชิปรุ่นถัดไปของ Qualcomm จะใช้รหัส SM8450 และมีชื่อรุ่นว่า Snapdragon 8 Gen 1</p>\n<p>ข่าวนี้มีความเป็นไปได้สูง เพราะ Qualcomm เองก็เริ่มตั้งชื่อแนวนี้กับชิปที่ใช้กับโน้ตบุ๊กอย่าง <a href=\"https://www.blognone.com/node/122836\">Snapdragon 7c Gen 1</a> ไปแล้วตั้งแต่ช่วงกลางปี ถ้าอิงจากชื่อรุ่นนี้ ต่อไปเราอาจได้เห็นการตั้งชื่อของ Qualcomm ที่ใช้เลขตัวเดียว เช่น 8, 7, 6 สำหรับแสดงระดับชิป อักษรภาษาอังกฤษเพื่อแสดงถึงชิปรุ่นพิเศษ และการใช้เลข Gen บอกการอัพเกรดรายปีแทน</p>\n<p><img src=\"https://www.blognone.com/sites/default/files/externals/113e2c72804ef309a986e3b85311e77e.jpg\" /></p>\n<p>ชิปรุ่นใหม่นี้น่าจะเปิดตัวในงาน <a href=\"https://www.qualcomm.com/company/events/snapdragon-tech-summit\">Snapdragon Tech Summit</a> วันที่ 30 พฤศจิกายน ซึ่งน่าจะเป็นวันที่ได้รู้กันอย่างชัดเจนว่าชิป Snapdragon รุ่นถัดไป จะเปลี่ยนทิศทางการตั้งชื่อหรือไม่ และใช้ชื่อรุ่นแบบใดกันแน่</p>\n<p>ที่มา - <a href=\"https://www.notebookcheck.net/The-Qualcomm-Snapdragon-898-could-be-launched-as-the-Qualcomm-8-Gen1-Rumour.579231.0.html\">Notebookspec</a></p>\n</div></div></div><div><div>Topics: </div><div><div><a href=\"/topics/qualcomm\">Qualcomm</a></div><div><a href=\"/topics/snapdragon\">Snapdragon</a></div><div><a href=\"/topics/soc\">SoC</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"434a1db19dc4030a903de6caab5de162fd9d2813e2c11f770bbe420b4947b113","category":"Thai"}
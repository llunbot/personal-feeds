{"title":"Cloudflare แก้โดเมน polyfill.io บนเว็บลูกค้าให้อัตโนมัติ หลังโดเมนถูกใช้ยิงโฆษณา","link":"https://www.blognone.com/node/140627","date":1719491463000,"content":"<div><div><div><p>Cloudflare ประกาศเพิ่มฟีเจอร์แก้ไขโดเมน <code>polyfill.io</code> ให้ชี้ไปยัง <code>https://cdnjs.cloudflare.com/polyfill/</code> โดยอัตโนมัติ <a href=\"https://www.blognone.com/node/140597\">หลังจากเจ้าของโดเมนปัจจุบันแทรกโค้ดเพื่อ redirect ผู้ใช้ไปยังเว็บพนัน</a> แสดงให้เห็นเจตนาไม่ดี หากในอนาคตมีการแทรกโค้ดที่มุ่งร้ายยิ่งกว่านี้ก็จะสร้างความเสียหายได้มหาศาลเพราะยังมีเว็บไซต์นับแสนใช้สคริปต์ polyfill อยู่</p>\n<p>กระบวนการแก้ HTML ที่ CDN นี้ใช้พลังประมวลผลสูง แต่ Cloudflare อาศัยโมดูล ROFL (Response Overseer for FL) โมดูลแก้ไฟล์ HTML ประสิทธิภาพสูงเขียนด้วย Rust มา parse ไฟล์ HTML และแก้แท็ก script ให้ชี้ไปยังโดเมนใหม่ได้อย่างมีประสิทธิภาพ</p>\n<p>ฟีเจอร์นี้จะเปิดให้กับลูกค้าฟรีโดยอัตโนมัติทันที แต่สำหรับลูกค้าจ่ายเงินจะต้องเปิดใช้งานด้วยตัวเอง ลูกค้าที่มี Content Security Policy (CSP) จะไม่แก้โดเมนเพราะเสี่ยงเว็บพัง</p>\n<p>ทาง Cloudflare ระบุว่าพบไฟล์จาวาสคริปต์ที่มีปัญหานี้ครั้งแรกตั้งแต่วันที่ 8 มิถุนายนที่ผ่านมา แสดงว่ามีการโจมตีมาต่อเนื่องยาวนาน แม้ทาง Cloudflare จะแก้ไฟล์ให้แต่ลูกค้าก็ควรถอดจาวาคริปต์นี้ออกจากโครงการเสีย</p>\n<p>ที่มา - <a href=\"https://blog.cloudflare.com/automatically-replacing-polyfill-io-links-with-cloudflares-mirror-for-a-safer-internet\">Cloudflare</a></p>\n<p><img alt=\"No Description\" src=\"https://www.blognone.com/sites/default/files/externals/ac5c74b277850b77794c4515a419e8d1.png\" /></p>\n</div></div></div><div><div>Topics: </div><div><div><a href=\"/topics/cloudflare\">Cloudflare</a></div><div><a href=\"/topics/security\">Security</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7753a10215e40891babb3e07f5463814a5c0f3b5c1af67a4a791271e48f382e4","category":"Thai"}
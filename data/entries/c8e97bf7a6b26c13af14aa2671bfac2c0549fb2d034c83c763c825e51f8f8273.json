{"title":"ไมโครซอฟท์จัดระเบียบ USB-C บน Windows 11 บังคับต้องต่อจอได้ ชาร์จได้เสมอ","link":"https://www.blognone.com/node/146762","date":1748940419000,"content":"<span>ไมโครซอฟท์จัดระเบียบ USB-C บน Windows 11 บังคับต้องต่อจอได้ ชาร์จได้เสมอ</span>\n\n  <div>\n    <div>Body</div>\n              <div><p>ไมโครซอฟท์ประกาศจัดระเบียบการใช้งานพอร์ต USB-C ที่มีสารพัดสเปกจนผู้ใช้สับสน โดยจะมีผลกับฮาร์ดแวร์ Windows 11 ที่จะวางขายใหม่หลังจากนี้</p>\n<p>ปัญหาของ USB-C ในปัจจุบันคือ พอร์ตหน้าตาแบบเดียวกัน แต่ใช้งานบางอย่างไม่ได้ เช่น ต่อภาพออกจอไม่ได้ ชาร์จไม่เร็วพอ ฯลฯ ซึ่งไมโครซอฟท์อธิบายว่าเกิดจากสเปก USB มีเวอร์ชันใหม่อยู่เรื่อยๆ มีทั้งเรื่องความเร็วการส่งข้อมูล และกำลังการชาร์จ แต่ผู้ใช้ตามไม่ทันว่า USB 3.2 Gen 2x2 แปลว่าอะไร ซึ่ง<a href=\"https://www.blognone.com/node/125036\">กลุ่ม USB-IF เองก็พยายามแก้ปัญหาเรื่องนี้</a></p>\n<p>ไมโครซอฟท์ในฐานะผู้ควบคุมแพลตฟอร์ม Windows ผ่านกลไกการรับรองฮาร์ดแวร์ Windows Hardware Compatibility Program (WHCP) จึงพยายามแก้ปัญหานี้ โดยกำหนดสเปกและฟีเจอร์ขั้นต่ำของ USB-C ตามตาราง ผู้ผลิตพีซี (นับเฉพาะโน้ตบุ๊กและแท็บเล็ต) ที่ต้องการใส่พอร์ต USB-C เข้ามาจะต้องทำตามเงื่อนไขของตาราง ไม่สามารถหยิบจับสเปกมาใส่แบบตามใจตัวเองได้อีกต่อไป</p>\n<p>ตารางของไมโครซอฟท์แบ่งกลุ่ม USB-C ออกเป็น 5 ระดับ ได้แก่ USB3 (5Gbps, 10 Gbps, 20 Gbps) และ USB4 (40Gbps, 80Gbps) มีข้อกำหนดตายตัวว่าถ้าต้องการโฆษณาพอร์ตแบบใด ต้องรองรับการจ่ายไฟ การต่อจอ รวมถึงการรองรับ Thunderbolt (ขั้นต่ำเวอร์ชัน 3) ตามที่กำหนด</p>\n<p>ไมโครซอฟท์สัญญาว่า จากนี้ไปฮาร์ดแวร์โน้ตบุ๊กและแท็บเล็ต Windows 11 จะต้องการันตีความมั่นใจให้ผู้ใช้ 2 ข้อดังนี้</p>\n<ol>\n<li>พอร์ต USB-C ทุกพอร์ต จะต้องรองรับการส่งข้อมูล การชาร์จ (USB-PD) และการต่อจอภาพ (DisplayPort Alt-Mode) เสมอ ถือเป็นขั้นต่ำของพอร์ต USB-C ใดๆ บนฮาร์ดแวร์ Windows 11 ที่ผ่านการทดสอบ WCHP แล้ว</li>\n<li>ฮาร์ดแวร์ที่ประกาศตัวว่ารองรับ USB4 40 Gbps จะต้องรองรับทุกฟีเจอร์ของ USB4 และ Thunderbolt 3 ในทุกพอร์ตของเครื่อง เสียบอุปกรณ์เหล่านี้แล้วใช้ได้เสมอ ในทางเทคนิคแล้วจะต้องรองรับฟีเจอร์ PCI Express tunnelling, DisplayPort สองจอ 4K 60Hz, จ่ายไฟล์ต่อพอร์ตอย่างน้อย 15W</li>\n</ol>\n<p>เพื่อการทดสอบที่ทั่วถึง ไมโครซอฟท์ออกชุด Hardware Lab Kit (HLK) ให้พาร์ทเนอร์ OEM ใช้ทดสอบความเข้ากันได้ และออกชุดทดสอบ Microsoft USB Test Tool (MUTT) ให้ผู้ผลิตอุปกรณ์เสริมด้วย</p>\n<p>สเปก WHCP เวอร์ชันนี้ออกมาพร้อม Windows 11 24H2 ที่ออกมาตั้งแต่ปีที่แล้ว และน่าจะค่อยๆ มีผลบีบให้ผู้ผลิตฮาร์ดแวร์ OEM เข้ามาอยู่ในร่องในรอยมากขึ้นต่อไป</p>\n<p>ที่มา - <a href=\"https://techcommunity.microsoft.com/blog/microsoftusbblog/ending-usb-c%C2%AE-port-confusion/4410479\">Microsoft</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Tue, 03/06/2025 - 15:46</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c8e97bf7a6b26c13af14aa2671bfac2c0549fb2d034c83c763c825e51f8f8273","category":"Thai"}
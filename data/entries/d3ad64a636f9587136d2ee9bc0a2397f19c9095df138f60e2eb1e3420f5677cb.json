{"title":"AWS ยกโครงการ OpenSearch ให้ Linux Foundation ดูแล","link":"https://www.blognone.com/node/142072","date":1726677027000,"content":"<div><div><div><p>AWS ยกโครงการ OpenSearch ที่แยกโครงการมาจาก Elasticsearch ไปให้ Linux Foundation ดูแล โดยตั้งเป็นโครงการ OpenSearch Software Foundation มีกรรมการดูแลโครงการเป็นของตัวเอง</p>\n<p>แนวทางการยกโครงการให้หน่วยงานกลางดูแลเป็นแนวทางที่เพิ่มความมั่นใจว่าโครงการจะพัฒนาโดยดูชุมชนเป็นหลัก ไม่มีการเร่งบางฟีเจอร์หรือปิดกั้นบางฟีเจอร์ตามผลประโยชน์ขององค์กรที่ดูแลโครงการเป็นหลัก โดยการตั้งโครงการ OpenSearch Software Foundation ก็มีบริษัทประกาศเป็นสมาชิกทั้ง AWS, SAP, Uber, Canonical, Atlassian, DigitalOcean, Graylog แต่ไม่มีบริษัทที่ร่วมมาตั้งแต่ต้น เช่น <a href=\"https://www.blognone.com/node/122154\">Logz.io และ Red Hat</a></p>\n<p>OpenSearch นับเป็นความขัดแย้งครั้งสำคัญของโลกโอเพนซอร์สที่ถูกบริการคลาวด์นำไปให้บริการจนขัดแย้งกับผลประโยชน์ของบริษัทผู้พัฒนาเอง โครงการ Elasticsearch ที่เป็นต้นกำเนิดของโครงการนี้เคยใช้สัญญาอนุญาตแบบ Apache 2.0 ที่ให้อิสระในการใช้งานมาก แต่กระบวนการพัฒนาก็ปิดกั้นบางฟีเจอร์ที่สำคัญต่อการใช้งานระดับองค์กร เช่น การเชื่อมต่อแบบเข้ารหัส จนทำให้ AWS สร้างชุดปลั๊กอิน OpenDistro ขึ้นมาแจกจ่าย และทำให้ Elastic Inc ประกาศเปลี่ยนไลเซนส์ไปในที่สุด แม้ภายหลังจะเปลี่ยนไลเซนส์กลับมาเป็นโอเพนซอร์ส แต่ก็เป็นสัญญาอนุญาตแบบ AGPL ที่ต้องเปิดเผยซอร์สโค้ดที่แก้ไข แม้จะให้บริการแบบคลาวด์ และทุกวันนี้ OpenSearch และ Elasticsearch ก็แยกทางพัฒนาออกจากกันไปแล้ว</p>\n<p>ที่มา - <a href=\"https://foundation.opensearch.org/\">OpenSearch</a>, <a href=\"https://www.linuxfoundation.org/press/linux-foundation-announces-opensearch-software-foundation-to-foster-open-collaboration-in-search-and-analytics\">Linux Foundation</a></p>\n<p><img alt=\"No Description\" src=\"https://www.blognone.com/sites/default/files/externals/ad311c72dffa46567f93929126c45e0b.png\" /></p>\n</div></div></div><div><div>Topics: </div><div><div><a href=\"/topics/opensearch\">OpenSearch</a></div><div><a href=\"/topics/elasticsearch\">Elasticsearch</a></div><div><a href=\"/topics/aws\">AWS</a></div><div><a href=\"/topics/open-source\">Open Source</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d3ad64a636f9587136d2ee9bc0a2397f19c9095df138f60e2eb1e3420f5677cb","category":"Thai"}
{"title":"Apple อัปเดต Final Cut Pro 11 เพิ่มความสามารถที่มากขึ้นและฟีเจอร์ AI","link":"https://www.blognone.com/node/143122","date":1731570318000,"content":"<div><div><div><p>แอปเปิลเปิดตัวแอปตัดต่อวิดีโอ Final Cut Pro เวอร์ชันใหม่ Final Cut Pro 11 ซึ่งเป็นอัปเดตครั้งใหญ่ เพราะแอปตัดต่อวิดีโอนี้คงเวอร์ชันเลข 10 มา<a href=\"https://www.blognone.com/node/23024/\">ตั้งแต่ปี 2011</a> ซึ่งก็ใช้เวลา 13 ปี จึงเพิ่มตัวเลขเป็นเวอร์ชัน 11</p>\n<p>Final Cut Pro 11 บน Mac ได้รับการปรับปรุงโดยอาศัยพลังการประมวลผลของชิปตระกูล M และ AI เพิ่มเครื่องมือใหม่ Magnetic Mask เพื่อใช้ในการปรับแก้สีหรือใส่เอฟเฟกต์วิดีโอที่แม่นยำมากขึ้น และมีฟีเจอร์ Transcribe to Captions สามารถใส่แคปชันคำบรรยายอัตโนมัติผ่านโมเดลภาษาถอดข้อความเสียงของแอปเปิล</p>\n<p>นอกจากนี้ยังมีเครื่องมืออื่นเช่น Smart Conform สำหรับปรับฟอร์แมตให้เหมาะกับการโพสต์ลงโซเชียล เช่น คลิปสี่เหลี่ยมจัตุรัสหรือคลิปแนวตั้ง, Enhance Light and Color ปรับสมดุลสีของภาพอัตโนมัติ, Smooth Slo-Mo สำหรับสร้างและรวมเฟรมของวิดีโอ, Voice Isolation ปรับเสียงพูดให้ชัดขึ้น รวมทั้งตัดเสียงรบกวน และที่สำคัญรองรับการตัดต่อวิดีโอแบบ Spatial สำหรับ Apple Vision Pro ด้วย</p>\n<p><img alt=\"No Description\" src=\"https://www.blognone.com/sites/default/files/externals/808dcd60a361712240e0d2d0c8fbaf04.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/03f0152fe2367da2482ba31ec30a7557.jpg\" /></p>\n<p>แอปเปิลยังออก Final Cut Pro สำหรับ iPad 2.1 เพิ่มความสามารถปรับสีสัน Enhance Light and Color และปรับปรุงเวิร์กโฟลว์ในการทำงาน รวมทั้งเพิ่ม Live Drawing สำหรับการวาดอนิเมชันลงในวิดีโอได้สะดวกมากขึ้น ส่วนแอป Final Cut Camera 1.1 สำหรับ iPhone เพิ่มความสามารถการบันทึกวิดีโอ HEVC ที่เข้ารหัสแบบ Log ในเซสชันแยกสำหรับงานตัดต่อมืออาชีพ</p>\n<p><img alt=\"No Description\" src=\"https://www.blognone.com/sites/default/files/externals/6db4ac6d0c60e0679663eeb36780d147.jpg\" /></p>\n<p>Final Cut Pro 11 บน Mac เปิดให้อัปเดตฟรีสำหรับผู้ใช้งานเดิม ส่วนผู้ใช้งานใหม่ราคาอยู่ที่ 9,990 บาท สามารถทดลองใช้งานได้ฟรี 90 วัน, Final Cut Pro สำหรับ iPad 2.1 ผู้ใช้งานเดิมสามารถอัปเดตได้เลย ส่วนผู้ใช้งานใหม่ราคา 199 บาทต่อเดือนหรือ 1,990 บาทต่อปี และ Final Cut Camera 1.1 เป็นแอปแยกให้ดาวน์โหลดและอัปเดตได้</p>\n<p>ที่มา: <a href=\"https://www.apple.com/newsroom/2024/11/final-cut-pro-11-begins-a-new-chapter-for-video-editing-on-mac/\">แอปเปิล</a></p>\n</div></div></div><div><div>Topics: </div><div><div><a href=\"/topics/final-cut-pro\">Final Cut Pro</a></div><div><a href=\"/topics/apple\">Apple</a></div><div><a href=\"/topics/video-editing\">Video Editing</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"dd8a33142ed3c5b3c1b222c9cb5f514487c5e94f9879b3d200baabd82fd5e1d7","category":"Thai"}
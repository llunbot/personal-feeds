{"title":"Android หยุดพัฒนาซอร์สโค้ดใหม่ใน AOSP Branch, ทำใน Internal Branch อย่างเดียว","link":"https://www.blognone.com/node/145495","date":1743033136000,"content":"<div><div><div><p>ย้ำก่อนว่า ข่าวนี้ไม่ได้แปลว่า Android เลิกโอเพนซอร์ส แต่เปลี่ยนวิธีการโชว์ซอร์สโค้ดที่กำลังพัฒนาอยู่เท่านั้น</p>\n<p>เดิมที ซอร์สโค้ดของ Android มีทั้งหมด 2 branch คือ ซอร์สโค้ดที่แสดงต่อสาธารณะบน Android Open Source Project (AOSP) และซอร์สโค้ด internal ที่เข้าถึงได้เฉพาะทีมจากกูเกิลและบริษัทพาร์ทเนอร์ที่ทำสัญญา Google Mobile Services (GMS)</p>\n<p>ที่ผ่านมา กูเกิลเลือกพัฒนาโค้ดบางส่วนของ Android (เช่น <a href=\"https://www.blognone.com/node/140357\">Bluetooth Stack</a>) บน AOSP branch แต่โค้ดส่วนใหญ่อยู่ใน internal branch เมื่อพัฒนาจนเสร็จสิ้นแล้วก็จะนำโค้ดมาปล่อยบน AOSP branch อีกที</p>\n<p>การเปลี่ยนแปลงนี้คือ กูเกิลจะเลิกพัฒนาโค้ดบน AOSP branch และหันไปทำบน internal branch เพียงอย่างเดียว ด้วยเหตุผลว่าต้องการปรับกระบวนการพัฒนาโค้ดให้ง่ายขึ้น ไม่ต้องแบ่งกำลังมาดูแล 2 branch อีกต่อไป ลดระยะเวลาและแรงทีมงานที่ต้องมาปรับปรุงแพตช์ส่วนต่างระหว่าง branch และแก้ปัญหา merge conflict ได้</p>\n<p>ในมุมของผู้ใช้ทั่วไปคงไม่เห็นการเปลี่ยนแปลง เพราะกูเกิลยังเปิดซอร์สโค้ดของ Android รุ่นใหม่ๆ ผ่านโครงการ AOSP เหมือนเดิม แค่อัพเดตโค้ดใหม่ในที่สาธารณะช้าลง</p>\n<p>ที่มา - <a href=\"https://www.androidauthority.com/google-android-development-aosp-3538503/\">Android Authority</a></p>\n<p><img alt=\"No Description\" src=\"https://www.blognone.com/sites/default/files/externals/5ec4eebf33ed4208f0b9ae9c6644466d.jpeg\" /></p>\n</div></div></div><div><div>Topics: </div><div><div><a href=\"/topics/android\">Android</a></div><div><a href=\"/topics/open-source\">Open Source</a></div><div><a href=\"/topics/development\">Development</a></div><div><a href=\"/topics/google\">Google</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ed75a9e193320c6da1083dd9f5440eca10c1c36384a3b0e1f36444031d8da04f","category":"Thai"}
{"title":"Microsoft เปิดให้ผู้ใช้ \"ลบรหัสผ่าน\" แล้วใช้แอพ Authenticator หรือกุญแจ U2F อย่างเดียว","link":"https://www.blognone.com/node/124773","date":1631717466000,"content":"<div><div><div><p>Microsoft เป็นองค์กรที่ผลักดันเรื่องการยืนยันตนแบบไร้รหัสผ่าน หรือ passwordless authentication มาโดยตลอด ซึ่งปัจจุบันผู้ใช้สามารถล็อกอินเข้า Microsoft account ได้โดยไม่ต้องกรอกรหัสผ่าน แต่ใช้ Windows Hello, รับการแจ้งเตือนผ่านแอพ Microsoft Authenticator หรือใช้กุญแจ U2F แทน แต่สามารถสลับกลับไปใช้รหัสผ่านได้เหมือนเดิม</p>\n<p>ล่าสุด Microsoft ผลักดันเรื่องนี้มากขึ้นอีก โดยการเปิดให้ผู้ใช้ \"ลบรหัสผ่านทิ้ง\" แล้วใช้การยืนยันตนผ่านแอพ Microsoft Authenticator, Windows Hello หรือกุญแจ U2F เพียงอย่างเดียว ไม่มีรหัสผ่านอีกต่อไป</p>\n<p>Microsoft อธิบายว่ารหัสผ่านเป็นจุดอ่อนของความปลอดภัยมาโดยตลอด เพราะผู้ใช้มักจะตั้งรหัสผ่านที่คาดเดาง่าย หรือใช้รหัสซ้ำกันในหลายบริการ และถึงแม้ช่วงหลังจะเริ่มใช้การยืนยันตนหลายปัจจัย (Multi-factor Authentication - MFA) ซึ่งก็ช่วยลดการโดนแฮ็กบัญชีไปได้ถึง 99.9% แต่ก็มีการโจมตีที่ลัด MFA ได้แล้ว ฉะนั้นการนำรหัสผ่านออกจากสมการไปเลยจึงเหมาะสมที่สุด</p>\n<p><img src=\"https://www.blognone.com/sites/default/files/externals/09a44fff05dafc6978dd535204e20b01.png\" /></p>\n<p>หากใครสนใจ สามารถเข้าไปที่<a href=\"https://account.live.com/proofs/manage/additional\">หน้าจัดการความปลอดภัยของบัญชี</a> และเลื่อนลงมาที่หัวข้อ Additional security จะมีตัวเลือก Passwordless account อยู่ ให้กด Turn on</p>\n<p><img src=\"https://www.blognone.com/sites/default/files/externals/0c724fd784991cf17cafe264a16b2007.png\" /></p>\n<p>สำหรับลูกค้าฝั่งองค์กร Microsoft ระบุว่ากำลังจะเริ่มพัฒนาให้ Azure AD สามารถใช้งาน passwordless ได้เช่นกัน โดยผู้ดูแลระบบสามารถเลือกได้ว่าจะบังคับให้บัญชีคนในองค์กรต้องมีรหัสผ่าน (เหมือนปัจจุบัน), อนุญาตให้มีรหัสผ่าน หรือห้ามมีรหัสผ่านเลยก็ได้ โดย Microsoft บอกว่าปัจจุบันพนักงานของตนเกือบ 100% ใช้งาน passwordless แล้ว</p>\n<p>ที่มา - <a href=\"https://techcommunity.microsoft.com/t5/azure-active-directory-identity/announcing-password-removal-for-microsoft-accounts/ba-p/2747280\">Microsoft Tech Community</a>, <a href=\"https://www.microsoft.com/security/blog/2021/09/15/the-passwordless-future-is-here-for-your-microsoft-account/\">Microsoft Security Blog</a></p>\n<p><img src=\"https://www.blognone.com/sites/default/files/externals/a6d9c0aae63c280cfc5c48cc3179d1fb.png\" /><em>ภาพโดย Microsoft</em></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/security\">Security</a></div><div><a href=\"/topics/password\">Password</a></div><div><a href=\"/topics/u2f\">U2F</a></div><div><a href=\"/topics/authentication\">Authentication</a></div></div></div>","author":"BlackMiracle","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9ab48b004e58fbb6e282cd9402a3aa6b92b4c4b152ad75f90600b4f374fe7d13","category":"Thai"}
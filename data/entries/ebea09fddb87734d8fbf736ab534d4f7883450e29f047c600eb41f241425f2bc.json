{"title":"Amazon ปิดให้บริการ Alexa ที่เป็นเสียงคนดัง เช่น Samuel L. Jackson หรือ Melissa McCarthy","link":"https://www.blognone.com/node/134085","date":1685493600000,"content":"<div><div><div><p>Amazon ประกาศว่าฟีเจอร์เสียงผู้ช่วยอัจฉริยะ Alexa ที่เป็นเสียงของคนมีชื่อเสียง จะปิดไม่ให้สั่งซื้อใหม่ ส่วนลูกค้าที่ซื้อไปแล้วจะใช้งานต่อได้ตามกำหนด โดยเสียงของ Samuel L. Jackson ใช้งานได้ถึง 7 มิถุนายน 2023 ส่วน Melissa McCarthy และ Shaquille O’Neal ใช้งานได้ถึงกันยายน 2023</p>\n<p>ตัวแทนของ Amazon ชี้แจงเพิ่มเติมว่าหลังเปิดให้ใช้งาน Alexa <a href=\"https://www.blognone.com/node/112170\">ด้วยเสียงคนมีชื่อเสียง</a>มา 3 ปี ตอนนี้บริษัทตัดสินใจปิดบริการดังกล่าวแล้ว โดยลูกค้าสามารถติดต่อขอคืนเงินได้</p>\n<p>ระบบ Alexa เสียงของคนดังนี้ใช้วิธีสร้างเสียงด้วย text-to-speech ไม่ได้อัดจากเสียงจริง และรองรับเฉพาะการเล่าเรื่องราวต่าง ๆ ในน้ำเสียงของบุคคลเหล่านั้น ไม่รองรับการทำคำสั่งซื้อสินค้า การแจ้งเตือน หรือความสามารถอื่นของ Alexa</p>\n<p>Amazon ไม่ได้ให้เหตุผลที่ยกเลิกบริการนี้ แต่หากอ้างอิงรายงานก่อนหน้านี้ Amazon ได้ปรับโครงสร้างองค์กร มีการปลดพนักงานในส่วน Alexa ไปจำนวนมาก เนื่องจากเป็นธุรกิจที่ยังขาดทุน ซึ่งบริการเสียงคนดังนี้ก็น่าจะมีต้นทุนที่สูงสำหรับการจ่ายไลเซนส์เสียงด้วยนั่นเอง</p>\n<p>ที่มา: <a href=\"https://www.theverge.com/2023/5/30/23742109/amazon-alexa-celebrity-voices-discontinued\">The Verge</a></p>\n<p><img src=\"https://www.blognone.com/sites/default/files/externals/c848f6748234278d8ad76da37b362820.jpg\" alt /></p>\n</div></div></div><div><div>Topics: </div><div><div><a href=\"/topics/alexa\">Alexa</a></div><div><a href=\"/topics/amazon\">Amazon</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ebea09fddb87734d8fbf736ab534d4f7883450e29f047c600eb41f241425f2bc","category":"Thai"}
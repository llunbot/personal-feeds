{"title":"Apple เปิดเผยว่าใช้ชิปของ AWS ช่วยในการพัฒนาปัญญาประดิษฐ์","link":"https://www.blognone.com/node/143448","date":1733290810000,"content":"<div><div><div><p>Benoit Dupin ผู้อำนวยการอาวุโสด้าน Machine Learning และ AI ของแอปเปิล ร่วมเวทีในงาน AWS re:Invent ซึ่งจัดในช่วงสัปดาห์นี้ที่ลาสเวกัส เพื่อเล่ารายละเอียดว่าแอปเปิลในฐานะลูกค้า นำบริการคลาวด์ของ AWS มาใช้กับงานปัญญาประดิษฐ์อย่างไร ซึ่งถือเป็นเหตุการณ์ที่ไม่ค่อยเห็นจากแอปเปิล</p>\n<p>Dupin บอกว่าแอปเปิลใช้งาน AWS มานานกว่าสิบปีแล้วในหลายบริการทั้ง Siri, Apple Maps และ Apple Music บริษัทยังใช้ชิป Inferentia และ Graviton สำหรับบริการค้นหาข้อมูล ซึ่งการใช้ชิปของ AWS ทำให้ได้ประสิทธิผลเพิ่มขึ้น 40% นอกจากนี้แอปเปิลยังอาจใช้ชิป Trainium2 สำหรับงานพรีเทรนโมเดลของตนเเอง สะท้อนว่าทางเลือกชิปของ AWS นั้นดีทั้งผลลัพธ์และต้นทุน</p>\n<p>ข้อมูลนี้ทำให้เห็นว่าแอปเปิลมีการเลือกใช้บริการคลาวด์จากหลากหลายค่ายมาเสริมด้านปัญญาประดิษฐ์ เมื่อตอนแอปเปิลเปิดตัว Apple Intelligence <a href=\"https://www.blognone.com/node/141159\">เอกสารรายละเอียดการทำงาน</a>นั้นระบุว่าใช้ TPU ของ Google Cloud ในการเทรนโมเดล</p>\n<p>ที่มา: <a href=\"https://www.cnbc.com/2024/12/03/apple-says-it-uses-amazons-custom-ai-chips-.html\">CNBC</a></p>\n<p><img alt=\"No Description\" src=\"https://www.blognone.com/sites/default/files/externals/011499cfd90e27f1e6b31aac1b4ad6d3.jpeg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/aws\">AWS</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c61b3f60f352888061aed6d2761aada3e405447737e178fb897bceb076addf61","category":"Thai"}
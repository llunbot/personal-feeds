{"title":"Valve แกะ Steam Deck เปลี่ยน SSD ให้ดู แนะอย่าทำเอง ระบุอันตราย, เครื่องทนน้อยลง","link":"https://www.blognone.com/node/125144","date":1633581064000,"content":"<div><div><div><p>Valve ทำคลิปวิดีโอเป็นการตอบคำถามเกี่ยวกับ Steam Deck ว่าเปลี่ยน SSD เองได้หรือไม่ และยากแค่ไหน โดยแม้จะแกะโชว์ แต่ตลอดทั้งคลิปจะพยายามแนะนำว่า Steam Deck ถูกออกแบบมาอย่างประณีต แต่ละชิ้นส่วนที่ถูกประกอบขึ้นไม่ได้ออกแบบให้ผู้ใช้เปลี่ยนชิ้นส่วนด้วยตัวเอง</p>\n<p>พร้อมโชว์วิดีโอแนบให้เห็นว่า Steam Deck ถูกทดสอบการกระแทกมาอย่างมากมายเพื่อให้มั่นใจว่าแข็งแรงจริง และการแกะเครื่องประกอบใหม่อาจทำให้ความแข็งแรงของโครงสร้างลดลงได้</p>\n<p>ตัวเครื่องด้านหลังใช้สกูรว์ 8 ตัว เป็นชุด 4 ตัวที่มีสองขนาด ภายในเป็นแผงวงจรออกแบบมาเฉพาะ โดย Valve โชว์ให้ดูว่าจะเปลี่ยนแกนอนาล็อกก็ทำได้ แต่ต้องใช้ตัวแกนและแผงวงจรแบบคัสตอมนะ รวมถึงแนะนำว่าควรใช้อุปกรณ์ป้องกันไฟฟ้าสถิตย์ เพราะอาจทำให้ชิ้นส่วนภายในช็อตได้</p>\n<p><img src=\"https://www.blognone.com/sites/default/files/externals/cd9ef7b889e56b1daa7cd1a4883bff8f.png\" /></p>\n<p>ส่วนการเปลี่ยน SSD ก็สามารถทำได้เช่นกัน โดยใช้ SSD M.2 แบบ 2230 แต่ Valve ก็บอกอีกว่าถ้าไม่ใช่ช่าง หรือผู้ชำนาญการเปลี่ยนฮาร์ดแวร์ ก็ใช้ microSD card ดีกว่า สะดวกกว่าเยอะ แล้วก็เร็วเหลือเฟือ</p>\n<p>แน่นอนว่าในที่สุดเมื่อวางจำหน่าย Steam ก็คงถูกชาวเน็ตถอด เปลี่ยน รวมถึงดัดแปลงอีกมากมายแบบไม่ต้องสงสัย เพราะเป็นเหมือนพีซีเครื่องเล็กที่ลง Linux มาให้ แถมลง Windows ได้อีก ถือว่าเป็นเรื่องน่าชื่นชมจาก Valve ที่แทนที่จะห้ามไม่ให้ทำหรือบอกไปเลยว่าแกะไม่ได้เพราะจะพัง ก็ออกมาทำวิดีโอโชว์การแกะที่ถูกต้องให้ดูเลยแบบนี้</p>\n<p>ที่มา - <a href=\"https://www.youtube.com/watch?v=Dxnr2FAADAs\">Valve</a></p>\n</div></div></div><div><div>Topics: </div><div><div><a href=\"/topics/steam\">Steam</a></div><div><a href=\"/topics/steam-deck\">Steam Deck</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b8ffc897de7deaeb4419e468b2c8bd1cd58dc9723bc9abb9b2f6167e170ee78c","category":"Thai"}
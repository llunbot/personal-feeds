{"title":"ผู้สร้าง Ethereum ระบุเห็นข้อเสียระบบ centralized เพราะโดน Blizzard ลดความเก่งตัวละครที่เล่นใน WoW","link":"https://www.blognone.com/node/125080","date":1633326524000,"content":"<div><div><div><p>Vitalik Buterin ผู้ร่วมให้กำเนิดเทคโนโลยีบล็อกเชนระบบ Ethereum ระบุไว้ในโปรไฟล์ของเขาใน <a href=\"https://about.me/vitalik_buterin\">about.me</a> ว่าสาเหตุที่เป็นจุดเริ่มต้นที่ทำให้เขาสนใจระบบธุรกรรมแบบ decentralized เป็นเพราะ Blizzard เนิร์ฟ (ลดความเก่ง) ตัวละครอาชีพ Warlock ที่เขาเล่นบน World of Warcraft ในปี 2010 โดยการแก้ให้สกิล Siphon Life ไม่สร้างความเสียหายให้กับศัตรู (แต่ปัจจุบัน <a href=\"https://www.wowhead.com/spell=63106/siphon-life\">Siphon Life</a> กลับมาสร้างความเสียหายแล้ว)</p>\n<p>Vitalik เล่าว่าในคืนที่อัพเดตนี้ออก เขาถึงกับนอนร้องไห้จนหลับไป และมองเห็นถึงความน่ากลัวของระบบ centralized หรือระบบที่มีตัวกลางควบคุม จนเลิกเล่น WoW แล้วไปทำงานเขียนเนื้อหาให้กับบล็อกชื่อ Bitcoin Weekly ได้ค่าแรง 1.5 ดอลลาร์ต่อชั่วโมง ก่อนจะร่วมก่อตั้ง Bitcoin Magazine และลาออกจากมหาวิทยาลัยมาทุ่มให้กับงานด้านคริปโต จนเห็นถึงความไม่เข้าท่าของระบบคริปโตในตอนนั้น และร่วมสร้าง Ethereum ขึ้นมา</p>\n<p><img src=\"https://www.blognone.com/sites/default/files/externals/7374e4fd1b61747fa39ab68ec7a77754.jpg\" /></p>\n<p>ปัจจุบันนอกจากค่าธรรมเนียมในการทำธุรกรรมของ Ethereum หรือที่เรียกว่าค่า GAS จะแพงขึ้นมากจากช่วงเริ่มต้นแล้ว ตัวระบบก็กำลังถูกวิจารณ์อย่างหนักในด้านการใช้พลังงานอย่างสิ้นเปลือง</p>\n<p>โดยเฉพาะเมื่อมีกระแส NFT ที่หลายๆ คนมองว่าเป็นของเล่นของคนรวย ที่แค่ต้องการอะไรบางอย่างที่จะมาแสดงความเป็น “ของแท้” ของงานศิลปะที่ตัวเองมี แต่กลับต้องใช้พลังงานมหาศาลในการทำธุรกรรมเพื่อสร้างโทเค่นยืนยันความเป็นของแท้นั้น และส่งผลกระทบต่อสิ่งแวดล้อมในระยะยาว</p>\n<p>แต่ Ethereum เองก็มีแผนยกเครื่องระบบใหม่เป็น <a href=\"https://www.blognone.com/node/97623\">Ethereum 2.0</a> มาตั้งแต่ปี 2017 โดยเปลี่ยนการใช้ระบบ proof of work ที่ต้องให้เครื่องในเครือข่ายแข่งกันแก้สมการของบล็อกเชนซึ่งกินพลังงานมาก มาเป็นระบบ proof of stake ที่ใช้การวางเงิน (staking) เพื่อเป็นการยืนยันการสร้างบล็อกใหม่ และกินพลังงานน้อยกว่าแทน แต่ปัจจุบันก็ยังไม่มีกำหนดการแน่นอนว่าจะเริ่มใช้เมื่อไร ซึ่งก็ต้องติดตามต่อว่าจะเป็นอย่างไร</p>\n<p>ที่มา - <a href=\"https://www.pcgamer.com/the-creator-of-ethereum-got-into-crypto-because-blizzard-nerfed-his-character/\">PC Gamer</a></p>\n</div></div></div><div><div>Topics: </div><div><div><a href=\"/topics/ethereum\">Ethereum</a></div><div><a href=\"/topics/blockchain\">Blockchain</a></div><div><a href=\"/topics/world-of-warcraft\">World of Warcraft</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e6d5508171df511e91afaa49f2ecb906fa9eb437b622bc975f0ebeaa809fdd54","category":"Thai"}
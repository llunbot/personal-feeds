{"title":"Evernote อาจบีบผู้ใช้แพ็กเกจฟรี จำกัดให้มีโน้ตได้แค่ 50 รายการ","link":"https://www.blognone.com/node/136960","date":1701136702000,"content":"<div><div><div><p>มีผู้ใช้แอพจดโน้ต Evernote พบข้อความแจ้งเตือนในแอพ ระบุว่าบัญชีแบบฟรีจะถูกจำกัดจำนวนโน้ตเหลือเพียง 50 รายการ จากเดิมที่ไม่จำกัดจำนวนโน้ต แต่จำกัดปริมาณข้อมูลซิงก์ขึ้นคลาวด์ที่ 60MB ต่อเดือน และจำกัดจำนวนเครื่องที่ใช้งาน</p>\n<p>ข้อความโฆษณานี้เชิญชวนให้ผู้ใช้ Evernote จ่ายเงินซื้อแพ็กเกจพรีเมียมที่สร้างโน้ตได้ไม่จำกัด โดยช่วงนี้ลดราคา 40% จาก 129.99 ดอลลาร์ต่อปี ลงมาเหลือ 77.99 ดอลลาร์ต่อปี</p>\n<p>โฆษกของ Evernote ระบุว่ายังไม่ได้ประกาศนโยบายใหม่บนหน้าเว็บ เพราะอยู่ในช่วงทดสอบกับผู้ใช้บางส่วน และยังไม่ตัดสินใจว่าจะเดินหน้าตามแผนนี้หรือไม่ แต่แน่นอนว่าข่าวนี้ย่อมทำให้ผู้ใช้ Evernote เดิมไม่พอใจที่ถูกจำกัดสิทธิมากขึ้นเรื่อยๆ</p>\n<p>เจ้าของปัจจุบันของ Evernote คือ <a href=\"https://www.blognone.com/node/131523\">Bending Spoons บริษัทแอพแต่งวิดีโอจากอิตาลีที่ซื้อกิจการเมื่อปลายปี 2022</a> และเมื่อไม่กี่เดือนมานี้<a href=\"https://www.blognone.com/node/134753\">เพิ่งปลดพนักงานในสหรัฐออกเกือบหมด</a> เพื่อย้ายทีมไปอยู่ที่ยุโรป</p>\n<p>ที่มา - <a href=\"https://techcrunch.com/2023/11/27/evernote-pushes-users-to-upgrade-with-test-of-a-free-plan-limited-to-only-50-notes/?guccounter=1\">TechCrunch</a></p>\n<p><img alt=\"No Description\" src=\"https://www.blognone.com/sites/default/files/externals/c127430f2e1e7901dfd2f375db955462.png\" /></p>\n</div></div></div><div><div>Topics: </div><div><div><a href=\"/topics/evernote\">Evernote</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0aeae9aa9ec23bb1e0f4a758bdfc3b0f4f03dcc2d83e83a1fdad346eaca4edb1","category":"Thai"}
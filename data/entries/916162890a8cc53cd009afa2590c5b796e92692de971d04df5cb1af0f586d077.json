{"title":"1 ปีหลังกูเกิลเปิดระบบ Find My Device ทำงานเร็วขึ้น แต่ยังให้พิกัดไม่แม่นเท่า AirTag","link":"https://www.blognone.com/node/146089","date":1745742333000,"content":"<div><div><div><p>กูเกิลมีเครือข่ายตามหาของ Find My Device <a href=\"https://www.blognone.com/node/139130\">เริ่มเปิดในปี 2024</a> แต่<a href=\"https://www.blognone.com/node/140781\">ผลการทดสอบในช่วงแรกๆ ออกมาแย่มาก แพ้เครือข่าย AirTag ของแอปเปิลแบบขาดลอย</a></p>\n<p>เนื่องในโอกาสครบปีแรกของเครือข่าย Find My Device เว็บไซต์ The Verge จึงทดสอบด้วยการส่งแท็ก 3 ยี่ห้อที่ใช้เครือข่ายของกูเกิลคือ Pebblebee, Chipolo, <a href=\"https://www.blognone.com/node/140607\">Motorola</a> ร่วมกับสินค้าค่ายอื่นได้แก่ AirTag ของแอปเปิล และ <a href=\"https://www.blognone.com/node/125959\">Tile ของ Life360</a> เพื่อดูว่าแท็กตามรอยยี่ห้อไหนใช้งานดีที่สุด</p>\n<p><img src=\"https://www.blognone.com/sites/default/files/externals/c962d4f7ca9c92a6d070769e0c0730b5.jpg\" alt=\"\" /></p>\n<p><em>ตัวอย่าง Moto Tag ของ Motorola</em></p>\n<p>ทีมงานของ The Verge ทดสอบด้วยการนำแท็กทั้งหมดใส่ถุง แล้วนำไปวางไว้ตามจุดต่างๆ ของลอนดอน ทั้งจุดที่คนพลุกพล่าน (มีโอกาสแท็กเจอโทรศัพท์ค่ายเดียวกันสูง) และในสวน-สนามที่ห่างไกล จากนั้นกลับมาบ้านแล้วสั่งให้ตามหาแท็กของแต่ละยี่ห้อ แล้วจับเวลาว่าระบบตามหาจะสามารถแจ้งพิกัดของแท็กได้ภายในกี่นาที</p>\n<p>ผลคือเครือข่าย AirTag และ Tile ผลัดกันชนะ ในขณะที่เครือข่ายของกูเกิลตามมาแบบห่างๆ ซึ่งบางครั้งให้ผลลัพธ์ว่าไม่สามารถค้นหาพิกัดได้เลย</p>\n<p><img src=\"https://www.blognone.com/sites/default/files/externals/be5d02eca2e491039a6072de697920f0.jpeg\" alt=\"\" /></p>\n<p>The Verge ชี้ว่าเหตุผลที่เครือข่าย Find My Device ของกูเกิลให้ผลไม่ดีนัก เป็นความตั้งใจด้วยส่วนหนึ่ง เพราะระบบของกูเกิลจะพยายามไม่ระบุตำแหน่งที่ชัดเจนด้วยการคำนวณจากพิกัดของสมาร์ทโฟนเครื่องเดียว เพื่อ<a href=\"https://www.blognone.com/node/135035\">ป้องกันการแอบตามรอยใครคนใดคนหนึ่งด้วยแท็ก</a> ดังนั้นเครือข่ายของกูเกิลจะใช้ข้อมูลพิกัดจากมือถือหลายเครื่อง (aggregated data) เป็นค่าดีฟอลต์ (<a href=\"https://www.blognone.com/node/140811\">ผู้ใช้เปลี่ยนค่าเองได้ แต่ไม่น่าจะมีใครทำสักเท่าไร</a>) วิธีการนี้มีข้อเสียคือหากแท็กไปหล่นอยู่ในพื้นที่คนน้อยๆ โอกาสที่จะได้พิกัดมาย่อมน้อยลงไปมาก</p>\n<p>สิ่งที่ The Verge พบก็สะท้อนแนวทางที่ว่า หากลองค้นหาแท็กในพื้นที่คนเยอะๆ ระบบค้นหาของกูเกิลทำได้เร็วพอๆ กับแอปเปิล (กูเกิลบอกว่าเร็วขึ้น 4 เท่าเทียบกับตอนเปิดเครือข่ายใหม่ๆ) แต่ความแม่นยำของพิกัดที่รายงานจะน้อยกว่า โดยเฉพาะกรณีที่แท็กเปลี่ยนตำแหน่งไปเรื่อยๆ (เช่น ให้เพื่อนใส่แท็กในกระเป๋าแล้วเปลี่ยนสถานที่ไปเรื่อยๆ ระบบจะรายงานเฉพาะพื้นที่กว้างๆ ว่าอยู่ละแวกไหน ซึ่งเป็นความตั้งใจของกูเกิลที่ป้องกันการแอบตามรอย)</p>\n<p>การทดสอบของ The Verge ยังพบว่าการที่ AirTag รองรับ Ultra Wide Band (UWB) ด้วยทำให้จับทิศทาง (direction) นอกเหนือจากตำแหน่ง (position) ดังนั้นหากเราทำ AirTag หายไป การเดินค้นหาจะทำได้ง่ายขึ้นเพราะรู้ว่าต้องเดินไปทางไหน ส่วนข้อดีของแท็กฝั่งกูเกิลคือเสียงดังกว่า AirTag มาก หากสั่งให้ส่งเสียงก็จะหาได้ง่ายเช่นกัน</p>\n<p>ที่มา - <a href=\"https://www.theverge.com/google/655319/google-find-my-device-smart-tag-network-one-year-later\">The Verge</a></p>\n</div></div></div><div><div>Topics: </div><div><div><a href=\"/topics/find-my-device\">Find My Device</a></div><div><a href=\"/topics/google\">Google</a></div><div><a href=\"/topics/android\">Android</a></div><div><a href=\"/topics/privacy\">Privacy</a></div><div><a href=\"/topics/airtag\">AirTag</a></div><div><a href=\"/topics/tile\">Tile</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"916162890a8cc53cd009afa2590c5b796e92692de971d04df5cb1af0f586d077","category":"Thai"}
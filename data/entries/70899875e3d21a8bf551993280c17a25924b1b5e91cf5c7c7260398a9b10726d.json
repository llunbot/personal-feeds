{"title":"เสียหายหลายแสน นักสะสมขาย NFT ชุด Bored Ape ไปในราคา 0.75 ETH แทน 75 ETH เพราะพิมพ์จุดทศนิยมผิดที่","link":"https://www.blognone.com/node/126325","date":1639539445000,"content":"<div><div><div><p>Bored Ape หรือชื่อเต็ม <a href=\"https://golden.com/wiki/Bored_Ape_Yacht_Club-39WX6PM\">Bored Ape Yacht Club</a> เป็นงานศิลปะ NFT ที่มีจำนวนจำกัด 10,000 แบบสร้างจากการมิกซ์และแมตช์องค์ประกอบต่างๆ ออกมาเป็นภาพลิง ซึ่งมีดาราเช่น Jimmy Fallon และ Steph Curry เป็นเจ้าของ โดยเคยทำสถิติราคาขายที่ <a href=\"https://finance.yahoo.com/news/bored-ape-yacht-club-nft-111457016.html\">2.25 ล้านดอลลาร์</a> ในงานประมูลของ Sotheby’s และเป็นของสะสมที่มีค่าในวงการ NFT คล้ายงานชุด <a href=\"https://www.larvalabs.com/cryptopunks\">CryptoPunks</a></p>\n<p>ปัญหาเกิดเมื่อนักสะสมชื่อ Max ลงขายงาน Bored Ape ที่ตัวเองมีในเว็บขายงาน NFT ชื่อ <a href=\"https://opensea.io/\">OpenSea</a> โดยตั้งใจจะลงขายที่ 75 ETH หรือราว 290,000 ดอลลาร์ (ราคาวันที่ 15 ธันวาคม) แต่ดันไปพิมพ์จุดทศนิยมผิดตำแหน่ง เลยลงขายงานไปที่ 0.75 ETH หรือราว 2,900 ดอลลาร์เท่านั้น หลังจากนั้นจึงโดนบอทที่ถูกสร้างไว้ซื้องานศิลปะชื่อดังราคาถูกซื้อไป โดยการส่งคำสั่งที่มีค่าแก๊สมากถึง 8 ETH แซงหน้าคำสั่งอื่นมา ทำให้ Max เองกดยกเลิกไม่ทัน และก็คงตาม NFT นี้กลับมาได้ยาก</p>\n<p>แม้ความผิดพลาดแบบนี้จะเกิดขึ้นได้ และ Max เองก็ออกมา<a href=\"https://twitter.com/maxnaut/status/1469995426652868610\">ทวิต</a>ในเชิงว่าไม่ได้คิดมาก แต่การสูญเงินแบบนี้ก็เป็นอีกมุมที่ทำให้เห็นว่าวงการ NFT และคริปโตเอง ยังค่อนข้างอ่อนไหวกับความผิดพลาดที่เกิดจากผู้ใช้เอง เพราะเมื่อไม่มีศูนย์กลาง และไม่มีผู้ควบคุมแล้ว จึงไม่มีการรับประกันใดๆ และไม่สามารถตามเงินกลับมาได้ ทำให้เป็นอีกข้อเสียที่ผู้ใช้ต้องช่างน้ำหนักเองอย่างระมัดระวังก่อนใช้งาน</p>\n<p><img src=\"https://www.blognone.com/sites/default/files/externals/881afafacff3bdfad97fe09dbe0f10f3.jpg\" /><em>ภาพหนึ่งในงานชุด Bored Ape จาก OpenSea</em></p>\n<p>ที่มา - <a href=\"https://www.theverge.com/2021/12/13/22832146/bored-ape-nft-accidentally-sold-300000-fat-finger\">The Verge</a></p>\n</div></div></div><div><div>Topics: </div><div><div><a href=\"/topics/nft\">NFT</a></div><div><a href=\"/topics/blockchain\">Blockchain</a></div><div><a href=\"/topics/arts\">Arts</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"70899875e3d21a8bf551993280c17a25924b1b5e91cf5c7c7260398a9b10726d","category":"Thai"}
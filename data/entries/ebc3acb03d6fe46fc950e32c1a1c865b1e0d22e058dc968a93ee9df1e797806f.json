{"title":"ร้านสะดวกซื้อในสหราชอาณาจักร บังคับเปิดกล้องทุกครั้งที่ประชุมหลังถูกโจมตีไซเบอร์","link":"https://www.blognone.com/node/146254","date":1746462974000,"content":"<div><div><div><p>ร้านสะดวกซื้อ Co-op ในสหราชอาณาจักรเปลี่ยนนโยบายไอทีบังคับพนักงานทุกคนที่ประชุมทางไกลต้องเปิดกล้องเสมอเพื่อยืนยันตัวตนผู้เข้าร่วมประชุม หลังจาก<a href=\"https://www.blognone.com/node/146230\">บริษัทค้าปลีกในสหราชอาณาจักรถูกโจมตีระบบไอทีอย่างต่อเนื่อง</a></p>\n<p>นโยบายใหม่กระทบพนักงานของ Co-op ถึง 70,000 ราย ซึ่งมีทั้งธุรกิจค้าปลีก, ธุรกิจประกัน, และธุรกิจงานศพ โดยพนักงานต้องเปิดกล้องเพื่อให้แน่ใจว่ากำลังคุยกับตัวพนักงานจริงๆ ไม่ใช่คนร้ายที่ขโมยโทเค็นยืนยันตัวตนไปได้ นอกจากนี้คำสั่งยังขอให้พนักงานงดการบันทึกประชุมหรือการแปลงเสียงเป็นข้อความ ตลอดจนห้ามโพสข้อความสำคัญใน Teams Chat พร้อมกับขอให้พนักงานรายงานพฤติกรรมแปลกๆ ในแชตหรืออีเมลทันที</p>\n<p>ก่อนหน้านี้มีคำเตือนว่ากลุ่มแฮกเกอร์ SCATTERED SPIDER กำลังไล่โจมตีธุรกิจค้าปลีกในสหราชอาณาจักร โดยช่องทางสำคัญคือการขโมยโทเค็นยืนยันตัวตนของพนักงาน แล้วปลอมตัวเป็นพนักงานเข้าไปส่งคำสั่งต่อพนักงานคนอื่นๆ ต่อไป</p>\n<p>ที่มา - <a href=\"https://www.bbc.com/news/articles/cg72k851dd8o\">BBC</a></p>\n<p><img src=\"https://www.blognone.com/sites/default/files/externals/3b1287b3848138f890edb803e878f737.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/united-kingdom\">United Kingdom</a></div><div><a href=\"/topics/hacking\">Hacking</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ebc3acb03d6fe46fc950e32c1a1c865b1e0d22e058dc968a93ee9df1e797806f","category":"Thai"}
{"title":"รู้จักการโจมตีบัตรเครดิตแบบ Enumeration Attacks เมื่อคนร้ายเดาเลขบัตรเครดิตโดยไม่ต้องรอข้อมูลรั่ว","link":"https://www.blognone.com/node/125354","date":1634640489000,"content":"<div><div><div><p>วันนี้ทาง<a href=\"https://www.blognone.com/node/125348\">ธนาคารแห่งประเทศไทยได้ออกมาชี้แจงเหตุการณ์ผู้ใช้จำนวนมากถูกตัดเงินออกจากบัญชีหรือถูกสั่งจ่ายบัตรเครดิตเป็นการ \"สุ่มข้อมูลบัตร\"</a> โดยไม่ได้ให้ข้อมูลเพิ่มเติมว่าเป็นการสุ่มข้อมูลใดบ้าง (เฉพาะ CVV, ข้อมูลอื่นๆ, หรือเลขบัตร 16 หลักด้วย) อย่างไรก็ดีการโจมตีแบบสุ่มเลขบัตรนี้มีนานแล้ว และทาง Visa ก็ได้ออกรายงานแจ้งเตือนผู้เกี่ยวข้องเมื่อเดือนสิงหาคมที่ผ่านมา</p>\n<p>รายงานของ Visa ระบุถึงการโจมตีที่มาเป็นคู่กัน คือ enumeration attacks หรือการสุ่มเลข และ account testing ที่คนร้ายจะทดสอบตัดเงินยอดเล็กๆ เพื่อไม่ให้เป็นที่สงสัยก่อน หากเลขบัตรใดตัดเงินผ่านก็จะเก็บเอาไว้เพื่อนำข้อมูลไปขายหรือโจมตีรุนแรงภายหลัง</p>\n<p><img src=\"https://www.blognone.com/sites/default/files/externals/a8c394385d41ee057f6306e396782165.jpg\" /></p>\n<p>ภาพโดย  <a href=\"https://pixabay.com/photos/ec-cash-card-payment-money-cashless-1750490/\">flyerwerk</a></p>\n<p>กระบวนการสุ่มเลขนี้คนร้ายจะอาศัยการกรอกเลขเข้าไปยังร้านค้าอีคอมเมิร์ชยอดนิยม เนื่องจากร้านค้าเหล่านี้มีการส่งข้อความขอจ่ายเงินจำนวนสูงมาก จากนั้นคนร้ายจะยิงหมายเลขประจำธนาคาร (BIN), หมายเลขบัตร (PAN), วันหมดอายุ, หมายเลขยืนยัน (CVV), รวมถึงรหัสไปรษณีย์ของผู้ใช้ แล้วปล่อยให้ธนาคารผู้ออกบัตรปฎิเสธการจ่ายเงินไปเรื่อยๆ จนกว่าจะมีข้อมูลสักชุดที่จ่ายเงินสำเร็จ</p>\n<p>การโจมตีที่ต้องอาศัยการยิงข้อความขอจ่ายเงินจำนวนมากเช่นนี้ต้องอาศัยระบบระบบฝั่งผู้ค้าที่หละหลวม Visa พบว่า payment gateway หรือ shopping cart provider บางรายเข้าข่ายถูกโจมตีมากเป็นพิเศษ และผู้ให้บริการเหล่านี้มักได้รับความนิยมกับผู้ค้าบางกลุ่ม เช่นช่วงต้นปีที่ผ่านมา Visa พบอัตราการยิงทดสอบเลขบัตรเช่นนี้จากกลุ่มร้านขายยา, มหาวิทยาลัย, ร้านค้าปลีก, และสนามกอล์ฟ โดยทาง Visa จะแจ้งเตือนผู้เกี่ยวข้องเป็นระยะถึงแนวโน้มที่ถูกโจมตี</p>\n<p>เอกสารของ Visa แนะนำผู้เกี่ยวข้องกับการรับจ่ายเงินผ่านบัตรทั้งหมดให้เสริมความปลอดภัย เพื่อลดการโจมตีแบบเดาเลขบัตรเช่นนี้ ร้านอีคอมเมิร์ชทั้งหลายควรป้องกันตัวเองด้วยการเปิด CAPTCHA ป้องกันบอตยิงเลข, ตรวจสอบการยิงเลขบัตรซ้ำๆ จากธนาคารเดียว, การยิงเลขวิ่ง (sequential PAN), การจ่ายเงินข้ามประเทศ, และการจ่ายเงินจำนวนเท่าๆ กันซ้ำๆ สำหรับธนาคารผู้ออกบัตรนั้น Visa แนะนำให้ธนาคารผู้ออกบัตรไม่ให้ออกบัตรที่หมายเลขบัตรเรียงกัน (sequential PAN) หรือออกบัตรที่วันหมดอายุตรงกันเป็นชุดๆ รวมถึงตรวจสอบเหตุการณ์ที่การตรวจสอบหมายเลข CVV ผิดพลาดสูงผิดปกติ</p>\n<p>ที่มา - <a href=\"https://usa.visa.com/content/dam/VCOM/global/support-legal/documents/visa-guidance-to-guard-against-enumeration-attacks.pdf\">Visa Guidance to Guard Against Enumeration Attacks and Account Testing Schemes</a></p>\n</div></div></div><div><div>Topics: </div><div><div><a href=\"/topics/banking\">Banking</a></div><div><a href=\"/topics/security\">Security</a></div><div><a href=\"/topics/visa\">Visa</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"92151f15b4cfd3db6a0277df8559ad85d94eee841f802e2f7c35dc960dbbeabb","category":"Thai"}
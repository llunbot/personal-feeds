{"title":"สตาร์ตอัพใหม่เปิดโครงการ Pynecone เขียนเว็บแบบ ReactJS ด้วย Python","link":"https://www.blognone.com/node/133001","date":1678785464000,"content":"<div><div><div><p><a href=\"https://pynecone.io/\">Pynecone</a> เป็นสตาร์ตอัพในเครือ YCombinator เปิดโครงการโอเพนซอร์สชื่อเดียวกับชื่อบริษัท โดยชูจุดขายว่านักพัฒนาสามารถเขียนเว็บแบบ ReactJS โดยใช้ภาษาไพธอนเท่านั้น ไม่ต้องเรียนรู้จาวาสคริปต์อีกต่อไป</p>\n<p>โค้ดที่เขียนด้วย Python จะถูกคอมไพล์กลายเป็น React/NextJS อีกทีหนึ่ง โดยตัว Pynecone นั้นมาพร้อมกับไลบรารี component ในตัว เช่น UI ปุ่มรูปแบบต่างๆ หรือการแสดงข้อมูลกราฟ ส่วนฐานข้อมูลนั้นไลบรารีใส่ SQLAlchemy มาในตัว</p>\n<p>กลุ่มเป้าหมายของ Pynecone คือนักพัฒนาที่เขียนโปรแกรมประเภทอื่นๆ นอกเหนือจากเว็บ เช่น กลุ่มนักวิจัยปัญญาประดิษฐ์ที่ไม่ต้องการเรียนรู้เครื่องมือเพิ่ม ตัว Pynecone เติมเต็มช่องว่างจากเครื่องมือประเภท Low Code ที่อาจจะไม่ยืดหยุ่นเพียงพอ แต่นักพัฒนาก็ไม่ต้องการเรียนรู้ ReactJS เต็มตัวอีก</p>\n<p>ข้อดีสำคัญคือโค้ดต่างๆ สามารถเขียนด้วย Python แล้ว Pynecone จะรันที่ฝั่งเซิร์ฟเวอร์พร้อมกับจัดการเรียกใช้โค้ดและส่งข้อมูลที่จำเป็นกลับไปยัง frontend ให้เอง โดยในอนาคตมีแผนจะพัฒนา WebAssembly เพื่อให้โค้ด frontend รันบนเบราว์เซอร์ในที่สุด</p>\n<p>ที่มา - <a href=\"https://news.ycombinator.com/item?id=35136827\">YCombinator</a></p>\n<p><img alt=\"No Description\" src=\"https://www.blognone.com/sites/default/files/externals/ebffc929e4658167194165592d2d7dae.png\" /></p>\n</div></div></div><div><div>Topics: </div><div><div><a href=\"/topics/python\">Python</a></div><div><a href=\"/topics/react\">React</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"02b2a64698db40033e99d939211306a2bad2b97c6a0169ad27cdbfd7f4d9a841","category":"Thai"}
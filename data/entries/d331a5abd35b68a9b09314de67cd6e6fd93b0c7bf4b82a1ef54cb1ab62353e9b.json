{"title":"Intel ปรับโครงสร้างฝ่ายบริหาร ลดลำดับขั้น ฝ่ายเทคนิคที่สำคัญให้ขึ้นตรงกับซีอีโอ","link":"https://www.blognone.com/node/145941","date":1745027762000,"content":"<div><div><div><p>Lip-Bu Tan <a href=\"https://www.blognone.com/node/145240\">ซีอีโอคนใหม่อินเทล</a> ประกาศปรับโครงสร้างการบริหารในบริษัท โดยบอกแนวทางว่าเขาต้องการให้องค์กรมีลำดับขั้นน้อยลง และให้ผู้บริหารแผนกทางเทคนิคขึ้นรายงานตรงกับเขา มีรายละเอียดดังนี้</p>\n<p>Sachin Katti หัวหน้าฝ่ายเทคโนโลยีสินค้า Network และ Edge ขึ้นมาเป็นหัวหน้าฝ่ายเทคโนโลยี (ซีทีโอ) ของทั้งบริษัทอินเทล และเป็นหัวหน้าฝ่ายวิจัย Intel Labs ตำแหน่งนี้ขึ้นตรงกับซีอีโอ งานหลักคือสร้างความก้าวหน้าให้สินค้าเกี่ยวกับ AI ของอินเทล</p>\n<p>Tan ยังปรับให้ผู้บริหารแผนกทางเทคนิค 3 คน ขึ้นรายงานตรงกับซีอีโอ โดยให้เหตุผลว่าเขาต้องการทำงานอย่างใกล้ชิดในรายละเอียด ร่วมกับฝ่ายวิศวกรรมและฝ่ายพัฒนาผลิตภัณฑ์ รายละเอียดความรับผิดชอบของทั้งหมดไม่เปลี่ยนแปลง</p>\n<ul>\n<li>Rob Bruckner หัวหน้าฝ่ายเทคโนโลยีสถาปัตยกรรมแพลตฟอร์มของกลุ่ม Client</li>\n<li>Mike Hurley ผู้จัดการฝ่ายวิศวกรรมซิลิคอน</li>\n<li>Lisa Pearce ผู้จัดการทั่วไปฝ่ายฮาร์ดแวร์และซอฟต์แวร์ GPU กับ NPU</li>\n</ul>\n<p>ทั้งสามตำแหน่งเดิมขึ้นตรงกับ Michelle Johnston Holthaus หัวหน้าฝ่ายผลิตภัณฑ์ของอินเทล (ซึ่ง<a href=\"https://www.blognone.com/node/143416\">เคยเป็นรักษาการณ์ซีอีโอ</a>) โดยไม่มีการเปลี่ยนแปลงตำแหน่งของ Holthaus แต่ Tan บอกว่าจะขยายบทบาทในอนาคต</p>\n<p>ที่มา: <a href=\"https://www.tomshardware.com/pc-components/cpus/ceo-reorganizes-intel-with-new-cto-and-ai-lead\">Tom's Hardware</a></p>\n<p><img src=\"https://www.blognone.com/sites/default/files/externals/ed39fe7a1d91ef6f0849fab4e0c3ce1f.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/management\">Management</a></div><div><a href=\"/topics/tan-lip-bu\">Tan Lip-Bu</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d331a5abd35b68a9b09314de67cd6e6fd93b0c7bf4b82a1ef54cb1ab62353e9b","category":"Thai"}
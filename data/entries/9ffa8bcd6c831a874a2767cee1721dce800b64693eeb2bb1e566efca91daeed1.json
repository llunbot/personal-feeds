{"title":"ซีอีโอ Larian เล่าว่าอยากทำเกม Fallout และ Ultima นอกเหนือจาก Baldur's Gate","link":"https://www.blognone.com/node/140871","date":1720854287000,"content":"<div><div><div><p>หลังจากกวาดรางวัลนับไม่ถ้วนจากเกม Baldur's Gate 3 ทางสตูดิโอ Larian ก็ประกาศชัดเจนว่ากำลังพัฒนาเกมใหม่ที่ไม่เกี่ยวข้องกัน แต่ยังไม่ยอมบอกว่าเป็นเกมอะไร</p>\n<p>ล่าสุด Swen Vincke ซีอีโอของ Larian ให้สัมภาษณ์นิตยสารเกม Edge เล่าเบื้องหลังว่าเพราะเหตุใดเขาถึงมีโอกาสได้ทำเกม Baldur's Gate ซึ่งถือเป็นแฟรนไชส์เกมในจักรวาล Dungeons &amp; Dragons ที่มีฐานแฟนๆ มากมาย</p>\n<p>Vincke เล่าว่าซีรีส์ Baldur's Gate อยู่นิ่งมานานเพราะสตูดิโอ Black Isle ที่จัดจำหน่ายเกม 2 ภาคแรกนั้นปิดตัวไปในปี 2003 (หลังจากนั้นทีมงาน Black Isle มาก่อตั้งสตูดิโอใหม่คือ Obsidian Entertainment) สิทธิในแฟรนไชส์กลับไปอยู่กับ Wizards of the Coast เจ้าของ Dungeons &amp; Dragons โดยไม่ได้ทำอะไรเพิ่มเติมอีก</p>\n<p>ฝั่งของ Larian Studios เองสร้างชื่อมาจากการทำเกม RPG ซีรีส์ Divinity ของตัวเองมาเรื่อยๆ แต่ก็รู้สึกว่ายังติดเพดานที่มองไม่เห็น (glass ceiling) เพราะยังไม่เคยมีโอกาสทำเกมระดับ AAA ทั้งในแง่คุณค่า ทุนสร้าง และงบการตลาดมาก่อน เขาจึงเริ่มมองหาว่าต้องไปทำเกมแฟรนไชส์ใดบ้าง ถึงจะมีโอกาสทะลุขีดจำกัดของตัวเองตามที่ต้องการ</p>\n<p>คำตอบของ Vincke บอกว่าแฟรนไชส์ RPG ชื่อดังในตลาดมีให้เลือกไม่มากนัก เกมที่เขาสนใจทำมีเพียงแค่ 3 เกมคือ Baldur's Gate, Ultima และ Fallout ซึ่งเขาไม่มีโอกาสได้ทำเกมของ Bethesda (หมายถึง Fallout) แต่สุดท้ายก็มีโอกาสได้ทำ Baldur's Gate จนออกมาเป็น Baldur's Gate 3 ที่ประสบความสำเร็จอย่างสูง</p>\n<p>สิทธิความเป็นเจ้าของ Fallout อยู่ที่ Bethesda ซึ่งปัจจุบันอยู่ในเครือไมโครซอฟท์ ส่วนสิทธิความเป็นเจ้าของ Ultima ปัจจุบันอยู่กับ EA โดยยังมีเกม Ultima Online ให้บริการอยู่จนถึงทุกวันนี้</p>\n<p>ที่มา - <a href=\"https://www.gamesradar.com/games/baldur-s-gate/baldurs-gate-3-studio-ceo-says-that-if-he-couldnt-make-a-dandd-game-fallout-and-ultima-were-the-only-other-rpg-licenses-he-would-have-considered-instead-there-was-not-a-lot-to-choose-from/\">GamesRadar+/Edge</a>, <a href=\"https://www.pcgamer.com/games/rpg/larian-ceo-swen-vincke-says-there-were-only-two-other-rpg-series-he-was-interested-in-working-on-if-he-couldnt-get-baldurs-gate-fallout-and-ultima/\">PC Gamer</a></p>\n<p><img alt=\"No Description\" src=\"https://www.blognone.com/sites/default/files/externals/aefee01c2b2e7da9189bdfadb40b070b.jpeg\" /></p>\n</div></div></div><div><div>Topics: </div><div><div><a href=\"/topics/larian-studios\">Larian Studios</a></div><div><a href=\"/topics/baldurs-gate\">Baldur's Gate</a></div><div><a href=\"/topics/fallout\">Fallout</a></div><div><a href=\"/topics/ultima\">Ultima</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9ffa8bcd6c831a874a2767cee1721dce800b64693eeb2bb1e566efca91daeed1","category":"Thai"}
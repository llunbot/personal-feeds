{"title":"ชุมชน Reddit เตรียมปิดบอร์ดประท้วงนโยบาย API แบบใหม่ของบริษัท คิดเงินแพงกว่าเดิม","link":"https://www.blognone.com/node/134278","date":1686470526000,"content":"<div><div><div><p>ชุมชนผู้ใช้ Reddit บอร์ดต่างๆ (subreddit) เตรียมปิดบอร์ดเป็น private เพื่อประท้วง<a href=\"https://www.blognone.com/node/133511\">นโยบาย API ใหม่ของบริษัท Reddit ที่จำกัดการใช้งานมากกว่าเดิม</a></p>\n<p>แนวทางของ Reddit คือหันมาเก็บเงินค่าใช้ API ในราคาแพงขึ้นจากเดิมมาก ส่งผลให้ไคลเอนต์ภายนอกหลายตัว (เช่น <a href=\"https://apolloapp.io/\">Apollo</a> และ <a href=\"https://play.google.com/store/apps/details?id=com.andrewshu.android.reddit&amp;hl=en&amp;gl=US\">Reddit is Fun</a>) ไม่สามารถดำเนินการต่อได้ โดย Christian Selig ผู้พัฒนา Apollo เปิดเผยราคาอยู่ที่ 12,000 ดอลลาร์ต่อการเรียก API 50 ล้านครั้ง (เทียบกับ Imgur คิดเงิน 166 ดอลลาร์ต่อการเรียก 50 ล้านครั้งเท่ากัน) ทำให้ Selig ตัดสินใจหยุดพัฒนา Apollo เพราะไม่สามารถหาเงินมาจ่ายราว 20 ล้านดอลลาร์ต่อปีได้</p>\n<p>การเปลี่ยน API ของ Reddit ไม่ได้มีผลเฉพาะไคลเอนต์ภายนอกเท่านั้น แต่ยังสะเทือนไปยังเครื่องมือ mods/bots ที่แอดมินบอร์ดใช้จัดการเนื้อหาและคอมเมนต์ รวมถึงแอพสำหรับคนพิการ การใช้งานในภาคการศึกษา ฯลฯ ส่งผลให้เกิดความไม่พอใจจากกลุ่มผู้ใช้ที่ได้รับผลกระทบ</p>\n<p><img alt=\"No Description\" src=\"https://www.blognone.com/sites/default/files/externals/4402cdf53c951913ef689bfe4ef1f7dc.jpg\" /></p>\n<p>เรื่องราวยิ่งเลวร้ายไปกว่านั้นเมื่อ Steve Huffman ซีอีโอและผู้ร่วมก่อตั้ง Reddit <a href=\"https://www.reddit.com/r/reddit/comments/145bram/addressing_the_community_about_changes_to_our_api/\">ไปตอบคำถามเรื่องการเปลี่ยนแปลง API ในกระทู้ Ask Me Anything (AMA)</a> โดยให้ข้อมูลว่า Christian Selig ผู้พัฒนา Apollo โกหกและข่มขู่เขาทางโทรศัพท์ และพฤติกรรมของ Selig ทำให้บริษัทไม่สามารถร่วมงานกันได้ <a href=\"https://www.reddit.com/r/reddit/comments/145bram/comment/jnk4oz4/?utm_source=share&amp;utm_medium=web2x&amp;context=3\">ฝั่งของ Selig ก็เถียงว่า</a> เขาพูดอย่างเดียวกันหมดทั้งต่อสาธารณะและตอนคุยกันส่วนตัว ขอให้แสดงหลักฐานว่าเขาโกหกอย่างไร</p>\n<p>Huffman ยังถูกวิจารณ์ว่า Reddit ประกาศราคา API แบบใหม่กระชั้นเกินไป ไม่มีเวลาให้นักพัฒนาปรับตัว, ไคลเอนต์ของ Reddit เองมีฟีเจอร์น้อยเมื่อเทียบกับของบุคคลอื่น แต่กลับปิดไคลเอนต์อื่นโดยไม่มีแผนปรับปรุงไคลเอนต์ตัวเอง</p>\n<p>ผลจากกระแสวิจารณ์เชิงลบรอบนี้ ทำให้บอร์ด subreddit หลายแห่งตัดสินใจปิดเป็น private (คนนอกเข้าไปอ่านไม่ได้) อย่างถาวร เช่น <a href=\"https://www.reddit.com/r/iphone/comments/145yx97/update_in_less_than_24_hours_riphone_will_be/\">r/iphone ที่มีสมาชิก 3.6 ล้านคน</a> หรือ <a href=\"https://www.reddit.com/r/Music/comments/141tzgd/update_rmusic_will_close_on_june_12th/\">r/Music มีสมาชิก 32 ล้านคน</a> ประกาศปิดจนกว่าจะเกิดการเปลี่ยนนโยบาย API โดยจาก<a href=\"https://www.reddit.com/r/ModCoord/comments/1401qw5/comment/jnfbx1q\">การเก็บสถิติ</a> มีบอร์ดจำนวนเกือบ 5 พันบอร์ดจะเริ่มกันปิดบอร์ดประท้วงในวันที่ 12 มิถุนายนนี้</p>\n<p>ที่มา - <a href=\"https://www.theverge.com/2023/6/10/23756476/reddit-protest-api-changes-apollo-third-party-apps\">The Verge</a>, <a href=\"https://arstechnica.com/gadgets/2023/06/reddits-new-api-pricing-will-kill-off-apollo-on-june-30/\">Ars Technica</a>, <a href=\"https://www.bbc.com/news/technology-65855608?at_medium=RSS&amp;at_campaign=KARANGA\">BBC</a></p>\n</div></div></div><div><div>Topics: </div><div><div><a href=\"/topics/reddit\">Reddit</a></div><div><a href=\"/topics/api\">API</a></div><div><a href=\"/topics/social-media\">Social Media</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f43091112eeaea064bcef708ecef3904064afc4eb2dbcf3713db3c7ef2e57c37","category":"Thai"}
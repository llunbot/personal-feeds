{"title":"Sergey Brin เล่าเรื่องเลิกเกษียณ กลับมาทำงานกูเกิล, ยอมรับความผิดพลาด Google Glass","link":"https://www.blognone.com/node/146741","date":1748834131000,"content":"<span>Sergey Brin เล่าเรื่องเลิกเกษียณ กลับมาทำงานกูเกิล, ยอมรับความผิดพลาด Google Glass</span>\n\n  <div>\n    <div>Body</div>\n              <div><p>Sergey Brin ผู้ร่วมก่อตั้งกูเกิล <a href=\"https://www.blognone.com/node/134957\">กลับมามีบทบาทในบริษัทตั้งแต่ยุคสงคราม AI เริ่มต้นปี 2023</a> และ<a href=\"https://www.blognone.com/node/138570\">มีออกสื่ออยู่บ้าง</a> (ต่างกับ Larry Page ที่หายไปเลย)</p>\n<p>ในรอบสองสัปดาห์ที่ผ่านมา Brin ขึ้นเวทีในงาน Google I/O และล่าสุดเพิ่งขึ้นเวทีงาน All-In-Live Miami เล่าว่าช่วงที่เขาหายไปหลายปี เขาไปทำอะไรมาบ้าง</p>\n<p><strong>การกลับมาของ Brin</strong></p>\n<ul>\n<li>Brin บอกว่าการเกิดขึ้นของยุค AI ทำให้เขาเลิกจากการเกษียณ กลับมาทำงานที่กูเกิลแทบทุกวัน</li>\n<li>เขาแนะนำว่าถ้าคุณเป็นนักคอมพิวเตอร์ ตอนนี้ไม่ควรเกษียณ แต่ควรมาทำเรื่อง AI ถือเป็นโอกาสครั้งใหญ่ในชีวิต</li>\n<li>ระหว่างเกษียณตัวเองจากกูเกิล เขาไปทำ<a href=\"https://www.blognone.com/node/128839\">บริษัทเรือเหาะ LTA</a>, ไปบริจาคเงินวิจัยการรักษาโรคพาร์คินสัน โดยบริจาคเงินไปแล้วกว่า 700 ล้านดอลลาร์ในรูปหุ้นของ Alphabet, ไปลงทุนอสังหาริมทรัพย์</li>\n</ul>\n<p><strong>งาน AI</strong></p>\n<ul>\n<li>ตอนนี้เขาช่วยงานอยู่หลายโครงการ ที่ยกตัวอย่างคือ Veo 3</li>\n<li>เขาตั้งใจว่า Gemini จะต้องเป็น Artificial General Intelligence (AGI) ตัวแรกให้ได้</li>\n<li>เขาบอกว่าการขู่ AI อาจทำให้ผลลัพธ์ของคำตอบดีขึ้น (not just our models but all models – tend to do better if you threaten them … with physical violence)</li>\n</ul>\n<p><strong>Google Glass</strong></p>\n<ul>\n<li>พลังของ generative AI ทำให้กูเกิลนำไอเดีย Google Glass ที่เริ่มทำตอนปี 2013 กลับมาอีกครั้งใน Android XR</li>\n<li>Brin ยอมรับว่าทำผิดพลาดไปหลายอย่างตอน Google Glass แต่เขายังเชื่อว่าแว่นทรงแบบนี้มีอนาคต ตอนนี้หน้าตาของแว่นดูเหมือนแว่นธรรมดาติดกล้อง ไม่มีกระจกหรือกล้องทรงแปลกๆ เหมือนตอน Google Glass แล้ว</li>\n<li>เขาบอกว่าความล้มเหลวของ Google Glass คือช่องว่างทางเทคโนโลยีในยุคนั้น ซึ่ง AI ยังไม่มีพลังมากพอเหมือนกับ Gemini ในยุคปัจจุบัน และตัวเขาในยุคนั้นไม่มีความรู้เรื่องซัพพลายเชนดีพอ ที่จะทำให้แว่นราคาจับต้องได้ (Glass ราคา 1,500 ดอลลาร์)</li>\n</ul>\n<p>ที่มา - <a href=\"https://www.cnbc.com/2025/05/21/sergey-brin-google-glass-android-xr.html\">CNBC</a>, <a href=\"https://techcrunch.com/2025/05/20/googles-sergey-brin-i-made-a-lot-of-mistakes-with-google-glass/\">TechCrunch</a>, <a href=\"https://timesofindia.indiatimes.com/technology/tech-news/google-cofounder-sergey-brin-on-why-he-is-back-to-work-almost-every-day-six-years-after-retirement-theres-just-have-never-been-a-greater-problem-and-/articleshow/121373644.cms\">India Times</a>, <a href=\"https://www.theregister.com/2025/05/28/google_brin_suggests_threatening_ai/\">The Register</a></p>\n</div>\n          </div>\n<span><a href=\"https://www.blognone.com/user/mk\">mk</a></span>\n<span><time>Mon, 02/06/2025 - 10:15</time>\n</span>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a5884fd6aa0eb47275eb0d7e826f73b0ba4196e0e58f483d0598219abc7e0e84","category":"Thai"}
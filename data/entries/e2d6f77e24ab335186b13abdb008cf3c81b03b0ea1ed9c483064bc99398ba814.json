{"title":"Path of Exile 2 ประกาศออกเวอร์ชันคอนโซล PS5, ยังไม่เปิด Early Access แม้พัฒนามา 5 ปี","link":"https://www.blognone.com/node/140074","date":1717199639000,"content":"<div><div><div><p><a href=\"https://www.blognone.com/node/113212\">เกม Path of Exile ประกาศทำภาค 2 ไว้ตั้งแต่ปี 2019</a> โดยตอนแรกอยู่ในรูปการรีเมคภาค 1 แล้วเพิ่มเนื้อหาอีก 7 บทเข้ามา แต่ทำไปทำมา ขอบเขตของเกมขยายใหญ่เกินจนทีมพัฒนา Grinding Gear Games (GGG) เปลี่ยนใจทำแยกเป็นอีกเกมไปเลย และนับจนถึงวันนี้เกมภาค 2 ยังพัฒนาไม่เสร็จ ระบุกว้างๆ แค่ว่าจะเปิดทดสอบ Early Access ภายในปี 2024</p>\n<p>ล่าสุดในงาน PlayStation State of Play เมื่อวันก่อน ทีม  Grinding Gear Games ได้ประกาศทำ Path of Exile 2 เวอร์ชันคอนโซล PS5 พร้อมโชว์เทรลเลอร์ของเกม (รองรับ cross-play และ cross-progression ระหว่างพีซีกับคอนโซล) น่าจะเป็นสัญญาณอันดีว่าเกมน่าจะใกล้พร้อมสำหรับเปิดทดสอบแบบ Early Access ในไม่ช้า</p>\n<p>Path of Exile เป็นเกม action-RPG แนวเดียวกับ Diablo แต่เป็นเกมแบบ free-to-play เปิดตัวครั้งแรกในปี 2010 ในช่วงที่ไม่มีเกมแนวนี้ออกขายมากนัก และเริ่มให้บริการจริงในปี 2013 ซึ่งเกมก็ประสบความสำเร็จในหมู่แฟนๆ เกมสายนี้ (บางคนบอกว่าควรค่าแก่เป็นผู้สืบทอด Diablo ยิ่งกว่า Diablo III ที่ออกในช่วงเดียวกัน)</p>\n<p>Path of Exile ภาคแรกมีลงหลายแพลตฟอร์มทั้งพีซี, PS4, Xbox One, แมค ต้องรอดูกันต่อไปว่า Path of Exile 2 จะประกาศข่าวลงเครื่อง Xbox Series X|S และเครื่องแมคตามมาด้วยหรือไม่</p>\n<p>ที่มา - <a href=\"https://www.pathofexile.com/forum/view-thread/3526594\">Path of Exile</a>, <a href=\"https://blog.playstation.com/2024/05/30/path-of-exile-2-is-coming-to-ps5-couch-co-op-and-cross-play-confirmed/\">PlayStation Blog</a></p>\n<p><img alt=\"No Description\" src=\"https://www.blognone.com/sites/default/files/externals/f9e4f1815f61913291f829434ab6ce3b.jpg\" /></p>\n</div></div></div><div><div>Topics: </div><div><div><a href=\"/topics/path-exile\">Path of Exile</a></div><div><a href=\"/topics/games\">Games</a></div><div><a href=\"/topics/ps5\">PS5</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e2d6f77e24ab335186b13abdb008cf3c81b03b0ea1ed9c483064bc99398ba814","category":"Thai"}
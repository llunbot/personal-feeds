{"title":"เปิดตัว Steam Family มีสมาชิกได้สูงสุดบ้านละ 6 คน แชร์เกมในคลังด้วยกันได้","link":"https://www.blognone.com/node/138773","date":1710809926000,"content":"<div><div><div><p>Valve เปิดตัว Steam Family ฟีเจอร์จัดการสมาชิกในครอบครัว หนึ่งครอบครัวสามารถมีสมาชิกได้สูงสุด 6 คน เล่นเกมในไลบรารีร่วมกันได้ โดยที่ยังแยกโปรไฟล์ เซฟเกม และ achievement ต่างๆ</p>\n<p>คลังเกมกลางของบ้านที่นำเกมของทุกคนมารวมกันจะเรียกว่า Shared Library โดยสมาชิกในบ้านสามารถเล่นเกมที่สมาชิกคนอื่นเป็นเจ้าของได้ (เล่นได้พร้อมกันตามจำนวนสำเนาเกมนั้นในบ้าน เช่น มี 1 สำเนาเล่นได้แค่ครั้งละ 1 คน แต่ถ้ามี 2 สำเนาก็เล่นได้ 2 คนพร้อมกัน)</p>\n<p>ตรงนี้ยังมีข้อจำกัดว่านักพัฒนาเกมนั้นต้องอนุญาตก่อนด้วย (opt-in) <a href=\"https://store.steampowered.com/search/?category1=998&amp;category2=62&amp;supportedlang=english&amp;ndl=1\">รายชื่อเกมที่รองรับ Family Sharing</a> ปัจจุบันมีราว 61,436 เกม มีเกมดังๆ อย่าง Baldur's Gate 3, Palworld, Helldivers 2, Hogwarts Legacy, Cyberpunk 2077, Elden Ring เป็นต้น</p>\n<p>Steam บอกว่าตอนนี้เปิดให้สมาชิกที่เป็นผู้ใหญ่เข้าร่วมบ้านได้ทันที แต่การย้ายออกจากบ้านจะมีเวลา cool down นาน 1 ปี ถึงจะเข้าร่วมบ้านใหม่หรือกลับเข้าบ้านเดิมได้ ส่วนสมาชิกที่เป็นเด็กต้องให้ผู้ใหญ่อนุมัติทั้งตอนเข้าและตอนออกบ้าน</p>\n<p><img alt=\"No Description\" src=\"https://www.blognone.com/sites/default/files/externals/3a35d2946309990a424734a1192634c5.jpeg\" /></p>\n<p>Steam ยังเพิ่มฟีเจอร์ Parental Control ให้พ่อแม่ผู้ปกครอง สามารถควบคุมการใช้งาน Steam ของสมาชิกในบ้านที่เป็นเด็ก ทั้งการจำกัดไม่ให้เข้าถึงเกมที่เนื้อหาไม่เหมาะสม, จำกัดการกดซื้อเกมในสโตร์, จำกัดการแชท, จำกัดเวลาเล่นเกมเป็นจำนวนชั่วโมง, รายงานสถิติการเล่น เป็นต้น</p>\n<p><img alt=\"No Description\" src=\"https://www.blognone.com/sites/default/files/externals/159ca9a9083eda4b80da4d3d449a5452.jpeg\" /></p>\n<p>Steam เคยมีฟีเจอร์ลักษณะนี้อยู่แล้ว แต่แยกกันเป็นสองส่วนคือ <a href=\"https://www.blognone.com/node/50328\">Family Sharing</a> และ Family View สิ่งที่ประกาศวันนี้คือการนำสองฟีเจอร์มารวมกันเป็นเนื้อเดียว ภายใต้ชื่อแบรนด์เดียวว่า Steam Family</p>\n<p>ตอนนี้ Steam Family ยังมีสถานะเป็น Beta หากสนใจต้องปรับสถานะของไคลเอนต์ Steam เป็นเวอร์ชัน Beta ก่อนในหน้าจอตั้งค่า</p>\n<p>ที่มา - <a href=\"https://steamcommunity.com/games/593110/announcements/detail/4149575031735702629\">Steam</a></p>\n</div></div></div><div><div>Topics: </div><div><div><a href=\"/topics/steam\">Steam</a></div><div><a href=\"/topics/games\">Games</a></div><div><a href=\"/topics/valve\">Valve</a></div><div><a href=\"/topics/parental-control\">Parental Control</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2e5a5faf91fd9586a5d36c3bdaa04708833859a29310f36d123e67f42868c544","category":"Thai"}
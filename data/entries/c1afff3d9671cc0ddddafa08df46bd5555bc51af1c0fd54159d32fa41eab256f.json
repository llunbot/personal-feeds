{"title":"KDDI เปิดบริการ Starlink ในญี่ปุ่นปีหน้า ดาวเทียมรุ่นใหม่ใช้กลางทะเล/หุบเขาได้แล้ว","link":"https://www.blognone.com/node/124705","date":1631370814000,"content":"<div><div><div><p><a href=\"https://www.blognone.com/node/121115\">Starlink กำลังขยายบริการไปทั่วโลก</a> ล่าสุด Nikkei Asia ก็รายงานว่า KDDI ผู้ให้บริการเครือข่ายโทรศัพท์มือถือจะเป็นพันธมิตรให้บริการ Starlink ในญี่ปุ่น โดยเตรียมทดสอบการใช้งานภายในเดือนนี้ และขอใบอนุญาตจากรัฐบาลภายในปีนี้  ก่อนจะเปิดให้บริการทั่วไปในปีหน้า</p>\n<p>ก่อนหน้านี้ Elon Musk เคยเปิดเผยว่ามีผู้จ่ายเงินจองคิวใช้งาน Starlink แล้ว 500,000 คนโดยไม่ได้เปิดเผยว่ามาจากชาติใดบ้าง อย่างไรก็ดีช่วงแรกนี้ Starlink ยังจำกัดพื้นที่ให้บริการเฉพาะซีกโลกด้านเหนือช่วงเส้นรุ้ง (latitude) สูงๆ เป็นหลัก ซึ่งญี่ปุ่น หรืออังกฤษเข้าเงื่อนไขนี้</p>\n<p>ญี่ปุ่นเป็นชาติที่สัญญาณโทรศัพท์มือถือค่อนข้างครอบคลุมประชากรเนื่องจากประชากรส่วนใหญ่อาศัยอยู่ในเมือง แต่ในแง่พื้นที่แล้วญี่ปุ่นกลับมีพื้นที่ที่ไม่มีสัญญาณโทรศัพท์มือถืออยู่มาก การใช้ Starlink มาอุดช่องโหว่สัญญาณจึงยังมีโอกาสทำตลาดในพื้นที่เหล่านี้อยู่ (ดูแผนที่ให้บริการเครือข่ายโทรศัพท์ได้ใน<a href=\"https://www.nperf.com/en/map/JP/-/187898.NTT-DoCoMo/signal/?ll=37.5166983984532&amp;lg=138.70019316673282&amp;zoom=5\">เว็บ nperf</a>)</p>\n<p>วันจันทร์ที่ 13 กันยายนนี้ SpaceX <a href=\"https://twitter.com/elonmusk/status/1436541063406264320\">เตรียมนำส่ง Starlink ชุดใหม่ขึ้นวงโคจร</a> โดยดาวเทียมชุดนี้เป็นเวอร์ชั่น 1.5 ที่มีเลเซอร์เชื่อมต่อระหว่างดาวเทียมด้วยกัน ทำให้สามารถให้บริการในพื้นที่ห่างไกลเช่นกลางทะเลหรือภูเขาได้</p>\n<p>ที่มา - <a href=\"https://asia.nikkei.com/Business/Telecommunication/SpaceX-and-KDDI-team-up-to-eliminate-wireless-blind-spots-in-Japan\">Nikkei</a></p>\n<p><img src=\"https://www.blognone.com/sites/default/files/externals/aacd337948ec1fefdab3ce9e4dfd0f5d.jpg\" /></p>\n</div></div></div><div><div>Topics: </div><div><div><a href=\"/topics/starlink\">Starlink</a></div><div><a href=\"/topics/japan\">Japan</a></div><div><a href=\"/topics/kddi\">KDDI</a></div><div><a href=\"/topics/satellite\">Satellite</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c1afff3d9671cc0ddddafa08df46bd5555bc51af1c0fd54159d32fa41eab256f","category":"Thai"}
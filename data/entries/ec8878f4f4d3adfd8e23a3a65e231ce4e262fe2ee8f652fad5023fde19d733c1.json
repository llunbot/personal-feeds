{"title":"LTMH เจ้าของเพจลงทุนแมน ยื่นไฟลิ่งเตรียม IPO เข้าตลาดหุ้น mai","link":"https://www.blognone.com/node/142191","date":1727253114000,"content":"<div><div><div><p>บริษัท แอลทีเอ็มเอช จำกัด (มหาชน) หรือ LTMH เจ้าของเพจ Facebook \"ลงทุนแมน\" ยื่นแบบแสดงรายการข้อมูลและร่างหนังสือชี้ชวน (ไฟลิ่ง) ต่อสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) เพื่อเสนอขายหลักทรัพย์ครั้งแรกต่อประชาชน (ไอพีโอ) ในตลาดหลักทรัพย์ mai แล้ว โดยบริษัทมีแผนเสนอขายหุ้นเพิ่มทุน 50 ล้านหุ้น คิดเป็น 25% ของหุ้นทั้งหมดของบริษัทหลังการเสนอขาย ส่วนราคาไอพีโอและวันแรกที่เริ่มซื้อขายยังไม่ได้กำหนด</p>\n<p>LTMH มีสื่อออนไลน์ในรูปแบบต่าง ๆ ทั้งเว็บไซต์, Facebook, YouTube, Instagram, X, TikTok, Blockdit และ LINE ภายใต้ 6 แบรนด์ได้แก่ ลงทุนแมน, ลงทุนเกิร์ล, MarketThink, BrandCase, MONEY LAB และ Mao-Investor บริษัทยังเป็นเจ้าของแพลตฟอร์ม Blockdit ที่ให้สมาชิกสร้างสรรค์ผลงานขึ้นหรือ UGC (User Generated Content)</p>\n<p>นอกจากนี้ LTMH ยังมีรายได้จากบริการให้คำปรึกษาการตลาดออนไลน์, การจัดอีเวนต์, การขายหนังสือ และเตรียมขยายสู่ธุรกิจเทคโนโลยีบริหารความมั่งคั่ง (WealthTech) ซึ่งอยู่ในขั้นตอนการยื่นขอใบอนุญาตประกอบธุรกิจหลักทรัพย์</p>\n<p>ผลการดำเนินงานของ LTMH ในปี 2566 มีรายได้รวม 225.77 ล้านบาท ส่วนใหญ่มาจากธุรกิจสื่อออนไลน์ และมีกำไรสุทธิ 37.58 ล้านบาท</p>\n<p>ที่มา: <a href=\"https://market.sec.or.th/public/ipos/IPOSEQ01.aspx?TransID=651643&amp;lang=th\">ก.ล.ต.</a></p>\n<p><img alt=\"No Description\" src=\"https://www.blognone.com/sites/default/files/externals/d39b3408ec3d86fb34cc40d72fe2a03e.jpeg\" /></p>\n</div></div></div><div><div>Topics: </div><div><div><a href=\"/topics/digital-media\">Digital Media</a></div><div><a href=\"/topics/ipo\">IPO</a></div><div><a href=\"/topics/blockdit\">blockdit</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ec8878f4f4d3adfd8e23a3a65e231ce4e262fe2ee8f652fad5023fde19d733c1","category":"Thai"}
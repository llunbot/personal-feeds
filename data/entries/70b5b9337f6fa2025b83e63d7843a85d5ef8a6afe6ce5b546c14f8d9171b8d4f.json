{"title":"อดีตทีมพัฒนา Disco Elysium แยกไปตั้งสตูดิโอเกมใหม่ Longdue Games และ Dark Math Games","link":"https://www.blognone.com/node/142520","date":1728646622000,"content":"<div><div><div><p>เกม Disco Elysium เป็นเกม RPG จากสตูดิโออินดี้ ZA/UM ในเอสโตเนีย ที่โผล่มาจากไหนไม่รู้ แต่<a href=\"https://www.blognone.com/node/113874\">กวาดเอารางวัลเกมยอดเยี่ยมแห่งปี 2019 จากหลายสถาบัน</a> ชนะเกมใหญ่ๆ จำนวนมาก อย่างไรก็ตาม หลังจากชนะรางวัลในปี 2019 <a href=\"https://www.blognone.com/node/130747\">เส้นทางของ ZA/UM กลับเต็มไปด้วยความขัดแย้งภายใน</a> ส่งผลให้ผู้ก่อตั้งและทีมพัฒนาลาออกกันไปหลายคน</p>\n<p>เวลาผ่านมาอีกหลายปี อดีตทีมพัฒนา Disco Elysium สองสาย เลือกเปิดตัวสตูดิโอแห่งใหม่พร้อมกันในวันเดียวกัน</p>\n<ul>\n<li><strong>Longdue Games</strong> ตั้งอยู่ในอังกฤษ ก่อตั้งโดยอดีตทีมพัฒนาจำนวน 12 คน ประกาศว่าจะทำเกมที่สืบทอดจิตวิญญาณของ Disco Elysium ตอนนี้มีภาพตัวอย่างออกมาให้ดู 1 ภาพ</li>\n<li><strong>Dark Math Games</strong> ตั้งอยู่ในอังกฤษเช่นกัน ก่อตั้งโดยอดีตทีมพัฒนาจำนวน 20 คน ประกาศทำเกม RPG แนวนักสืบ มีเกมชื่อแล้วคือ XXX Nightshift และตัวอย่างตามในคลิป</li>\n</ul>\n<p>ภาพตัวอย่างจาก Longdue Games</p>\n<p><img alt=\"No Description\" src=\"https://www.blognone.com/sites/default/files/externals/fe2636a31ba4b2f6015b3ef7c4458573.jpg\" /></p>\n<p>ภาพและคลิปตัวอย่างของ XXX Nightshift</p>\n<p><img alt=\"No Description\" src=\"https://www.blognone.com/sites/default/files/externals/7391e5c3538013baa2458d1f3fa741cc.jpg\" /></p>\n<p>ตัวสตูดิโอ ZA/UM ก็ยังคงอยู่ แต่มีข่าวว่าปลดพนักงานไปราว 1/4 เมื่อต้นปี 2024 พร้อมยกเลิกโครงการพัฒนาภาคเสริมของ Disco Elysium ด้วย</p>\n<p>ส่วนสองผู้ก่อตั้ง ZA/UM และแกนหลักสำคัญของ Disco Elysium คือ Robert Kurvitz ผู้เขียนบท และ Aleksander Rostov ผู้กำกับงานศิลป์ แยกไปตั้งสตูดิโอใหม่ของตัวเองชื่อ Red Info เมื่อปี 2022 แต่ยังไม่มีความเคลื่อนไหวใดๆ หลังจากนั้น</p>\n<p>ตอนนี้เท่ากับว่าผู้สืบทอดตำนานของ Disco Elysium มีทั้งหมด 4 สาย ก็ต้องรอดูกันต่อไปว่าสายไหนจะไปต่อกันอย่างไรบ้าง</p>\n<p>ที่มา - <a href=\"https://www.videogameschronicle.com/news/two-disco-elysium-spin-off-studios-have-been-announced-on-the-same-day/\">VGC</a>, <a href=\"https://www.pcgamer.com/games/rpg/theres-now-a-third-studio-boasting-disco-elysium-veterans-trying-to-follow-up-the-beloved-rpg-here-with-a-a-spiritual-successor-psychogeographic-rpg/\">PC Gamer</a>, <a href=\"https://www.gamesindustry.biz/ex-disco-elysium-devs-form-longdue-focused-on-innovation-and-trailblazing-not-replication\">Games Industry</a></p>\n</div></div></div><div><div>Topics: </div><div><div><a href=\"/topics/disco-elysium\">Disco Elysium</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"70b5b9337f6fa2025b83e63d7843a85d5ef8a6afe6ce5b546c14f8d9171b8d4f","category":"Thai"}
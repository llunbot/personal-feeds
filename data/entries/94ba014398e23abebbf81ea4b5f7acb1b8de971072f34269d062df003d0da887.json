{"title":"BioWare ยืนยันไม่ทำ DLC ให้ Dragon Age: The Veilguard, ทุ่มกำลังไปทำ Mass Effect","link":"https://www.blognone.com/node/142921","date":1730614769000,"content":"<div><div><div><p>BioWare ยืนยันกับนิตยสาร Rolling Stone ว่าเกม Dragon Age: The Veilguard ไม่มีแผนทำเนื้อหาเสริม DLC เพิ่มเติมอีกแล้ว และตอนนี้กำลังทุ่มกำลังทั้งหมดไปพัฒนา<a href=\"https://www.blognone.com/node/136626\">เกม Mass Effect ภาคใหม่</a></p>\n<p>เกม Dragon Age ภาคก่อนๆ มีเนื้อหาภาคเสริมหรือ DLC กันถ้วนหน้า แต่สถานการณ์ของ BioWare รอบนี้คงแตกต่างออกไป เพราะต้องการทุ่มการพัฒนา Mass Effect ภาคใหม่เพื่อมากู้ชื่อของบริษัทให้ต่อเนื่องจาก Dragon Age: The Veilguard หลังความล้มเหลวครั้งใหญ่ของ Anthem</p>\n<p>John Epler หัวหน้าฝ่ายครีเอทีฟของ BioWare ยังให้สัมภาษณ์กับ Rolling Stone ว่าตอนออกเกม Dragon Age: Inquisition ในปี 2014 ที่เพิ่มส่วนการเล่นมัลติเพลเยอร์เข้ามา ก็เคยสร้างความไม่พอใจให้กับแฟนๆ ในยุคนั้น พอถึงการพัฒนา The Veilguard ก็มีการลองทำมัลติเพลเยอร์เช่นกัน เพื่อหาวิธีการที่เหมาะสมในการเล่าเรื่อง แต่สุดท้ายก็ตัดสินใจมุ่งมาทำเกมเล่นคนเดียวที่เป็นรากเหง้าของสตูดิโอ</p>\n<p><img src=\"https://www.blognone.com/sites/default/files/externals/25971d4832851b42a03d8b1120b9d19d.jpg\" /></p>\n<p>การตัดสินใจสำคัญของ BioWare คือเปลี่ยนมาใช้ระบบปาร์ตี้ 3 คน (เหมือน Mass Effect) ซึ่งต่างจาก Dragon Age ภาคก่อนๆ ที่ใช้ปาร์ตี้ 4 คน ตอนแรกทีมออกแบบเกมมัลติเพลเยอร์ที่มีปาร์ตี้ 4 คนด้วย พอปรับมาเป็นเล่นคนเดียวแบบปาร์ตี้ 3 คน เลยต้องกลับมาแก้ระบบต่างๆ ในเกมใหม่หมด</p>\n<p>อีกประเด็นของ Dragon Age: The Veilguard คือตอนแรกๆ ลองทำเกมแนวโอเพนเวิลด์ และเจอปัญหาเหมือนเกมอื่นๆ รวมถึงภาค Inquisition  คือไม่สามารถสร้างเนื้อหาที่น่าสนใจมากพอมาเติมเต็มโลกขนาดใหญ่ได้ เกมเวอร์ชันหลังๆ จึงตัดส่วนที่เป็นโอเพนเวิลด์ออก โฟกัสเฉพาะเนื้อหาและฉากสำคัญๆ ในเกมอย่างเดียว</p>\n<p>Epler ยังพูดถึงโอกาสที่จะได้เห็นการรีเมคหรือรีมาสเตอร์ Dragon Age ภาคเก่าๆ บอกว่าเขาอยากเห็น แต่ก็เป็นไปได้ยากด้วยข้อจำกัดเรื่องเอนจิน เพราะเกมภาค 1-2 ใช้เอนจินเฉพาะของตัวเองชื่อ Eclipse ส่วนภาค 3 ถึงเปลี่ยนมาใช้ Frostbite และตอนนี้ใน BioWare น่าจะเหลือคนไม่ถึง 20 คนแล้ว (รวมตัวเขาด้วย) ที่เคยผ่านยุค Eclipse มา ในขณะที่ Mass Effect ไตรภาคแรกใช้ Unreal Engine ทั้งหมด การรีมาสเตอร์จึงทำได้ง่ายกว่ามาก</p>\n<p>ที่มา - <a href=\"https://www.rollingstone.com/culture/rs-gaming/dragon-age-the-veilguard-john-epler-interview-1235147001/\">Rolling Stone</a> via <a href=\"https://www.ign.com/articles/bioware-no-dragon-age-the-veilguard-expansion-dlc-mass-effect-5\">IGN</a></p>\n</div></div></div><div><div>Topics: </div><div><div><a href=\"/topics/dragon-age\">Dragon Age</a></div><div><a href=\"/topics/bioware\">BioWare</a></div><div><a href=\"/topics/games\">Games</a></div><div><a href=\"/topics/mass-effect\">Mass Effect</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"94ba014398e23abebbf81ea4b5f7acb1b8de971072f34269d062df003d0da887","category":"Thai"}
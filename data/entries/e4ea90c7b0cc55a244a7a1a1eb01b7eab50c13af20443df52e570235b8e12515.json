{"title":"บริษัท 0patch เสนอบริการออกแพตช์ Windows 10 ให้อีก 5 ปี ถูกกว่า ESU ของไมโครซอฟท์","link":"https://www.blognone.com/node/140649","date":1719627761000,"content":"<div><div><div><p>บริษัท 0patch (อ่านว่า zero patch) ที่ทำธุรกิจด้านดูแลแพตช์ความปลอดภัยซอฟต์แวร์ ประกาศออกบริการซัพพอร์ต Windows 10 ต่อให้อีกอย่างน้อย 5 ปี ในราคาที่ถูกกว่าการซื้อบริการจากไมโครซอฟท์</p>\n<p>Windows 10 จะหมดระยะซัพพอร์ตในเดือนตุลาคม 2025 ถ้าองค์กรต้องการแพตช์ความปลอดภัยต่อ สามารถซื้อ <a href=\"https://www.blognone.com/node/139036\">Extended Security Updates (ESU)</a> ต่อจากไมโครซอฟท์ได้อีก 3 ปี ในราคารวม 427 ดอลลาร์</p>\n<p>0patch ออกบริการ micropatch แพตช์ความปลอดภัยอย่างไม่เป็นทางการ เป็นแพตช์ขนาดเล็กๆ ที่แก้คำสั่งซีพียูเพียงไม่กี่บรรทัด และใช้กับโปรเซสที่รันในหน่วยความจำ โดยไม่ได้เข้าไปแก้ไบนารีของวินโดวส์ แปลว่าเมื่อบูตเครื่องใหม่ก็ต้องใส่แพตช์ใหม่ ในการทำงานจริงมี 0patch Agent คอยทำกระบวนการนี้ให้ (<a href=\"https://0patch.zendesk.com/hc/en-us/articles/202706632-Understanding-0patch\">หลักการทำงานละเอียด</a>)</p>\n<p>0patch เคยให้บริการนี้มาแล้วตั้งแต่ยุค Windows 7 และ Windows Server 2008 R2 โดยจะขยายต่อมายัง Windows 10 22H2 ต่อให้ด้วย จุดที่ 0patch นำเสนอคือราคาถูกกว่าแพ็กเกจของไมโครซอฟท์ ราคาเริ่มต้นที่ 24.95 ยูโรต่อปี</p>\n<p>ที่มา - <a href=\"https://blog.0patch.com/2024/06/long-live-windows-10-with-0patch.html\">0patch</a> via <a href=\"https://www.neowin.net/news/windows-10-will-get-five-years-of-additional-support-thanks-to-0patch/\">Neowin</a></p>\n<p><img alt=\"No Description\" src=\"https://www.blognone.com/sites/default/files/externals/f8da23b319af44bd8d189962d2666a93.png\" /></p>\n</div></div></div><div><div>Topics: </div><div><div><a href=\"/topics/windows-10\">Windows 10</a></div><div><a href=\"/topics/security-patch\">Security Patch</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e4ea90c7b0cc55a244a7a1a1eb01b7eab50c13af20443df52e570235b8e12515","category":"Thai"}
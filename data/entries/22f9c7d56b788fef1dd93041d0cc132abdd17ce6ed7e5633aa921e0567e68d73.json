{"title":"CrowdStrike แถลงผลการสอบสวนเบื้องต้น ระบบทดสอบก็มีบั๊ก เลยปล่อยอัพเดตที่มีบั๊กหลุดออกมาได้","link":"https://www.blognone.com/node/141057","date":1721803970000,"content":"<div><div><div><p>CrowdStrike ออกรายงานผลการสืบสวน<strong>เบื้องต้น</strong> (Preliminary Post Incident Review) จาก<a href=\"https://www.blognone.com/node/140972\">บั๊กของซอฟต์แวร์ Falcon Sensor ที่ส่งผลให้เกิด BSOD บนวินโดวส์</a> โดยเป็นรายละเอียดเพิ่มเติมจาก<a href=\"https://www.blognone.com/node/140993\">การแถลงรอบแรกที่บอกว่าไฟล์คอนฟิก Channel Files ทำงานผิดพลาด</a></p>\n<p>ซอฟต์แวร์ของ CrowdStrike มีอัพเดต 2 แบบ แบบแรกเรียกว่า Sensor Content จะถูกส่งมาพร้อมกับตัวซอฟต์แวร์เลย ลูกค้าองค์กรสามารถควบคุมการปล่อยอัพเดตประเภทนี้ได้ (เช่น ตั้งนโยบายอัพเดตเป็นเวอร์ชัน N, N-1, N-2) และ Rapid Response Content เป็นไฟล์อัพเดตย่อยที่แยกจากซอฟต์แวร์ เพื่อรับมือกับมัลแวร์-ไวรัส-การโจมตีใหม่ๆ ในช่วงเวลานั้น ฟอร์แมตของไฟล์อยู่ในรูปไบนารี</p>\n<p>เหตุการณ์ระบบล่มคราวนี้เกิดจากอัพเดตประเภทหลัง ตามปกติแล้ว CrowdStrike มีการทดสอบไฟล์อัพเดตเป็นการภายใน (staging environment) กับสภาพแวดล้อมประเภทต่างๆ โดยซอฟต์แวร์ Falcon Sensor เวอร์ชัน 7.11 ผ่านการทดสอบในเดือนมีนาคม 2024 และถูกปล่อยในระดับโปรดักชันช่วงเดือนเมษายน ซึ่งทำงานได้ดีไม่มีปัญหา</p>\n<p>อัพเดตเมื่อวันที่ 19 กรกฎาคม เป็นการเพิ่มข้อมูลบางอย่างให้ Sensor เวอร์ชัน 7.11 และเกิดบั๊กในระบบทดสอบ ทำให้อัพเดตย่อยตัวนี้ผ่านการทดสอบ แม้เนื้อหาในตัวอัพเดตมีปัญหา เมื่อบวกกับการทดสอบใหญ่ในเดือนมีนาคม-เมษายนไม่มีปัญหาใดๆ ส่งผลให้อัพเดตย่อยตัวนี้ถูกปล่อยสู่สาธารณะ และเกิดปัญหา BSOD ในวงกว้าง</p>\n<p>CrowdStrike ระบุว่าจะเพิ่มมาตรการทดสอบโค้ดให้เข้มข้นกว่าเดิม เพื่อไม่ให้เกิดปัญหาแบบนี้ซ้ำอีก ส่วนการปล่อยอัพเดตจะเพิ่มกระบวนการปล่อยทีละกลุ่ม (มีวงทดสอบ canary แบบที่เราเห็นในซอฟต์แวร์ตัวอื่นๆ) และเพิ่มมาตรการให้ผู้ใช้สามารถควบคุมการอัพเดต Rapid Response Content ได้ด้วย จากเดิมที่ทำได้แต่แบบ Sensor Content</p>\n<p>CrowdStrike บอกว่าหลังจากนี้จะปล่อยรายงานวิเคราะห์อย่างละเอียด (Root Cause Analysis) ตามมา เมื่อกระบวนการสอบสวนเสร็จสิ้นแล้ว</p>\n<p>ที่มา - <a href=\"https://www.crowdstrike.com/falcon-content-update-remediation-and-guidance-hub/\">CrowdStrike</a></p>\n<p><img src=\"https://www.blognone.com/sites/default/files/externals/8afbf6df7728cc101d91478193a7ee3c.jpeg\" /></p>\n</div></div></div><div><div>Topics: </div><div><div><a href=\"/topics/crowdstrike\">CrowdStrike</a></div><div><a href=\"/topics/bug\">Bug</a></div><div><a href=\"/topics/security\">Security</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"22f9c7d56b788fef1dd93041d0cc132abdd17ce6ed7e5633aa921e0567e68d73","category":"Thai"}
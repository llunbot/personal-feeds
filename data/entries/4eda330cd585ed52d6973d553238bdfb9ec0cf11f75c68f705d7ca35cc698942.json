{"title":"Adobe อธิบายเพิ่มเติมเหตุผลที่ตัดสินใจล้มดีลซื้อ Figma","link":"https://www.blognone.com/node/137354","date":1703206250000,"content":"<div><div><div><p>Dana Rao หัวหน้าฝ่ายกฎหมายของ Adobe ให้สัมภาษณ์กับ The Verge หลังจาก Adobe ประกาศล้มดีลซื้อกิจการ Figma ซึ่งเขาบอกว่าเนื่องจาก Adobe พบปัญหาการแสดงข้อมูลกับหน่วยงานกำกับดูแลของคณะกรรมการยุโรปหรือ EU เพื่อพิสูจน์ว่าดีลนี้จะไม่กระทบการแข่งขัน<strong>ในอนาคต</strong> ที่ EU <a href=\"https://www.blognone.com/node/135186\">แสดงความกังวล</a> มาตั้งแต่ต้น</p>\n<p>Rao มองต่างในเรื่องนี้ เขาบอกว่าถ้าพูดถึงตลาดซอฟต์แวร์งานออกแบบ UI แล้ว Adobe กับ Figma ไม่ได้แข่งขันกันเลยด้วยซ้ำ แม้ Adobe จะมี Adobe XD ที่เป็นผลิตภัณฑ์ใกล้เคียงที่สุด แต่จำนวนผู้ใช้งานก็น้อยมาก และ Adobe ก็<a href=\"https://www.blognone.com/node/130590\">หยุดการพัฒนาฟีเจอร์ใหม่</a>ไประยะหนึ่งแล้ว จึงไม่เห็นการทับซ้อนกันที่ชัดเจน ลูกค้าของ Figma และ Adobe ตลอดจนซอฟต์แวร์คู่แข่งก็ไม่ได้มีปัญหากับดีลดังกล่าว</p>\n<p>เมื่อถามว่าทำไม Adobe และ Figma จึงเลือกล้มดีล ไม่สู้หรือเจรจากับหน่วยงานต่าง ๆ แบบ<a href=\"https://www.blognone.com/node/136220\">ดีลไมโครซอฟท์ - Activision Blizzard</a> ที่กินเวลามากกว่าหนึ่งปีเช่นกัน Rao บอกว่า ทั้ง Adobe และ Figma มองว่าหน่วยงานกำกับดูแล ให้ความสำคัญในประเด็นหลักคือ <strong>ตลาดจะมีการแข่งขันกันต่อไปหรือไม่ เมื่อเกิดดีลควบรวมกิจการ</strong> ซึ่งทั้งสองบริษัทก็ได้พยายามชี้แจงและหาข้อมูลมาสนับสนุนแล้ว แต่เมื่อพิจารณาก็พบว่าหากเลือกสู้ต่อไปก็ไม่คุ้มค่า การปล่อยให้เป็นแบบเดิมไม่มีดีลเกิดขึ้น น่าจะเป็นสิ่งที่หน่วยงานกำกับดูแลต้องการมากกว่า</p>\n<p>ที่มา: <a href=\"https://www.theverge.com/2023/12/20/24008189/adobe-figma-deal-eu-explained-decoder\">The Verge</a></p>\n<p><img src=\"https://www.blognone.com/sites/default/files/externals/90b9c3a5be8ab7c50a4b9f65d03febd2.png\" /></p>\n</div></div></div><div><div>Topics: </div><div><div><a href=\"/topics/adobe\">Adobe</a></div><div><a href=\"/topics/figma\">Figma</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4eda330cd585ed52d6973d553238bdfb9ec0cf11f75c68f705d7ca35cc698942","category":"Thai"}
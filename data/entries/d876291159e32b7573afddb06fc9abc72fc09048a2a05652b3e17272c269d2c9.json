{"title":"Krafton ผู้พัฒนา PUBG ขายหุ้น IPO เข้าตลาดหลักทรัพย์เกาหลีวันแรก, เปิดตลาดราคาตก 9.9%","link":"https://www.blognone.com/node/124150","date":1628584466000,"content":"<div><div><div><p>Krafton หรือชื่อเดิม Bluehole เป็นทีมพัฒนาสัญชาติเกาหลี ผู้สร้างเกม Playerunknown's Battlegrounds หรือ PUBG เริ่มเข้าเทรดบนตลาดหุ้น Kospi ของเกาหลีเป็นวันแรกช่วงเช้าวันอังคารนี้ หลังระดมทุนผ่าน IPO มูลค่า 4.3 ล้านล้านวอน (1.25 แสนล้านบาท) นับเป็นการระดมทุนครั้งใหญ่อันดับสองของเกาหลี รองจาก 4.9 ล้านล้านวอน (1.43 แสนล้านบาท) ของ Samsung Life Insurance ในปี 2010</p>\n<p>Krafton ขายหุ้น IPO ในราคาหุ้นละ 498,000 วอน แต่ช่วงสายหุ้นลงมาอยู่ที่ราคา 448,000 วอน ลดลงจากราคา IPO ราว 9.9% นักวิเคราะห์คาดสาเหตุที่ส่งผลต่อราคา อาจมาจากการตีราคา IPO สูงเกินเกิน จำนวนหุ้นที่มากเกินไป และ <a href=\"https://www.blognone.com/node/123602\">นโยบายควบคุมเกมออนไลน์ของจีนที่เข้มข้นขึ้น</a></p>\n<p><img src=\"https://www.blognone.com/sites/default/files/externals/a099b32152cdf9f462c72d0878c29fb7.jpg\" /></p>\n<p>อย่างไรก็ตาม มูลค่าตลาดของ Krafton ตอนนี้อยู่ที่ราว 6.3 แสนล้านบาท แซงคู่แข่งอย่าง Nexon ที่มีมูลค่าตลาด 5.7 แสนล้านบาท (Nexon ขาย IPO ในตลาดหุ้นโตเกียว) NCsoft ที่มีมูลค่า 4.88 แสนล้านบาท และ Netmarble ที่มูลค่าตลาด 3.2 แสนล้านบาทไปเรียบร้อยแล้ว</p>\n<p>PUBG เป็นเกมที่ประสบความสำเร็จอย่างสูงหลังจากเปิดตัวมาตั้งแต่ปี 2017 เคยมีจำนวนผู้เล่นพร้อมกัน (concurrent player) บน Steam <a href=\"https://www.statista.com/statistics/755111/pubg-number-players/\">สูงกว่า 3 ล้านคนในช่วงปี 2018</a> แม้ช่วงหลังจะลดลงเหลือไม่ถึง 5 แสนคนก็ตาม</p>\n<p>ส่วนจำนวนชั่วโมงสตรีมและคนดูบนเว็บเกมสตรีมมิ่ง อ้างอิงจากเว็บ <a href=\"https://gamesight.io/leaderboards/battle-royale-games\">Gamesight.io</a> ก็เป็นรองเกมประเภทเดียวกันทั้ง Fortnite, Apex Legends และ Garena Free Fire แต่เกมใหม่อย่าง PUBG: NEW STATE ที่ยังอยู่ในช่วงอัลฟ่า ก็น่าจับตามองว่าจะทำให้เกมตระกูล PUBG กลับมาได้รับความนิยมเท่าเดิมได้หรือไม่</p>\n<p>ที่มา - <a href=\"https://asia.nikkei.com/Business/Markets/IPO/South-Korea-s-Krafton-plunges-in-market-debut-amid-China-worries\">Nikkei Asia</a></p>\n</div></div></div><div><div>Topics: </div><div><div><a href=\"/topics/krafton\">Krafton</a></div><div><a href=\"/topics/pubg\">PUBG</a></div><div><a href=\"/topics/ipo\">IPO</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d876291159e32b7573afddb06fc9abc72fc09048a2a05652b3e17272c269d2c9","category":"Thai"}
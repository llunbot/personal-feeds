{"title":"CentOS Stream 9 เปิดตัว เริ่มยุคใหม่โครงการ CentOS ที่ไม่เท่ากับ RHEL อีกต่อไป","link":"https://www.blognone.com/node/126282","date":1639360671000,"content":"<div><div><div><p>โครงการ CentOS ภายใต้การดูแลของ Red Hat เปิดตัว <strong>CentOS Stream 9</strong> ซึ่งถือเป็นยุคใหม่ของ CentOS <a href=\"https://www.blognone.com/node/120027\">หลังการเปลี่ยนนโยบายครั้งใหญ่ เลิกซัพพอร์ต CentOS 8 เมื่อปลายปี 2020</a></p>\n<p>เดิมที CentOS เป็นการนำซอร์สโค้ดของ Red Hat Enterprise Linux (RHEL) ที่เป็นรุ่นเสถียรสำหรับองค์กร มาคอมไพล์เป็นไบนารี แจกจ่ายให้ฟรีโดยไม่ต้องซื้อ subscription จาก Red Hat โดยเลขเวอร์ชันของ CentOS จะเท่ากับ RHEL เสมอ และออกตามหลัง RHEL เล็กน้อย</p>\n<p>แต่ CentOS Stream เป็นสิ่งที่ต่างออกไป เพราะมันคือดิสโทรต้นน้ำ (upstream) ของ RHEL อีกที โดยอยู่ตรงกลางระหว่าง Fedora ที่ออกรุ่นใหม่ทุก 6 เดือน กับ RHEL ที่ออกช้ากว่า ซึ่ง<a href=\"https://www.blognone.com/node/125670\">ทีมของ Red Hat จะนำ CentOS Stream 9 ไปพัฒนาต่อเป็น RHEL 9.x อีกต่อหนึ่ง</a> ปัจจุบันสถานะคือ RHEL 9.0 Beta (ดูแผนภาพประกอบ)</p>\n<p><img src=\"https://blog.centos.org/wp-content/uploads/2021/11/el9.png\" /></p>\n<p><img src=\"https://www.blognone.com/sites/default/files/externals/ee89db82da2622f8d66b416226252b58.png\" /></p>\n<p>CentOS Stream 9 เป็นการหยิบเอา <a href=\"https://www.blognone.com/node/122389\">Fedora 34 ที่ออกเมื่อเดือนเมษายน 2021</a> คาดว่าจะมีอายุซัพพอร์ตไปจนถึงปี 2027 (เท่ากับระยะซัพพอร์ตของ RHEL 9)</p>\n<p>ตอนนี้โครงการ CentOS มีระบบปฏิบัติการทั้งหมด 4 รุ่นย่อย มีทั้ง CentOS เดิม และ CentOS Stream ของใหม่ มีระยะซัพพอร์ต (end of life) ดังนี้</p>\n<ul>\n<li><strong>CentOS Linux 7</strong> EOL: 2024-06-30 เท่าเดิม</li>\n<li><strong>CentOS Linux 8</strong> EOL: 2021-12-31 <strong>ถูกตัดให้สั้นลง</strong></li>\n<li><strong>CentOS Stream 8</strong> EOL: 2024-05-31 เท่าเดิม</li>\n<li><strong>CentOS Stream 9</strong> EOL: คาดว่า 2027 ต้องรอดูระยะซัพพอร์ตของ RHEL 9 ก่อน</li>\n</ul>\n<p>ที่มา - <a href=\"https://blog.centos.org/2021/12/introducing-centos-stream-9/\">CentOS</a></p>\n</div></div></div><div><div>Topics: </div><div><div><a href=\"/topics/centos\">CentOS</a></div><div><a href=\"/topics/linux\">Linux</a></div><div><a href=\"/topics/rhel\">RHEL</a></div><div><a href=\"/topics/red-hat\">Red Hat</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7f6c1991cda1762ec3721923fedf516b982f4a0dd96d0bf4b83d19eff25a56d3","category":"Thai"}
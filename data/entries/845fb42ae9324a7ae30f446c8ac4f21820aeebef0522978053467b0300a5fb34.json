{"title":"Apple ปรับปรุงการคิดค่า Core Technology Fee สำหรับนักพัฒนาในยุโรป ตามข้อร้องเรียน","link":"https://www.blognone.com/node/139553","date":1714697760000,"content":"<div><div><div><p>การเปลี่ยนเงื่อนไขสำหรับนักพัฒนาแอปในกลุ่มประเทศสหภาพยุโรปของแอปเปิล เพื่อให้เป็นไปตามกฎหมาย DSA มีประเด็นที่ยังเป็นปัญหาอยู่ <a href=\"https://www.blognone.com/node/137877\">โดยเฉพาะการคิดค่าธรรมเนียมใหม่ Core Technology Fee</a> ซึ่งจัดเก็บ 0.5 ยูโร ต่อการดาวน์โหลดต่อปี สำหรับแอปที่มีจำนวนดาวน์โหลดส่วนที่มากกว่า 1 ล้านครั้งแรก ทำให้<a href=\"https://www.blognone.com/node/138894\">คณะกรรมาธิการยุโรปบอกว่าอาจทำการสอบสวน</a>ประเด็นนี้</p>\n<p>ล่าสุดแอปเปิลประกาศปรับปรุงรายละเอียดวิธีคิดค่า Core Technology Fee หรือ CTF เพื่อให้มีความชัดเจนมากขึ้น รองรับกรณีนักพัฒนาที่ไม่สมควรถูกเก็บแม้จำนวนดาวน์โหลดสูง จากเดิมกลุ่มที่ได้รับยกเว้นคือ องค์กรไม่แสวงหากำไร หน่วยงานรัฐบาล และสถาบันการศึกษา มีเพิ่มดังนี้</p>\n<ul>\n<li>CTF จะไม่ถูกเก็บถ้านักพัฒนาไม่มีแผนการสร้างรายได้จากแอปนั้น เพื่อรองรับกรณี นักเรียน, มือสมัครเล่น หรือองค์กรที่ไม่ใช่ภาคธุรกิจ โดยเฉพาะกรณีทำแอปออกมาแล้วได้รับความนิยมสูง มีคนแห่กันดาวน์โหลดอย่างรวดเร็ว</li>\n<li>นักพัฒนารายเล็ก ที่มีรายได้ทั่วโลกต่ำกว่า 10 ล้านยูโรต่อปี สามารถขอยกเว้น CTF ได้ใน 3 ปีแรก เพื่อให้มีเวลาปรับโครงสร้างธุรกิจรองรับ ไม่ให้ CTF เป็นต้นทุนในช่วงแรก หาก 3 ปี ผ่านไป แอปไม่เติบโตถึง 1 ล้านดาวน์โหลด ก็ไม่ต้องจ่ายส่วนนี้</li>\n<li>กรณีบริษัทมีรายได้ช่วง 10 ล้านถึง 50 ล้านยูโร ค่า CTF จะถูกจัดเก็บสูงสุดใน 3 ปีแรกไม่เกิน 1 ล้านยูโรต่อปี แต่หากบริษัทใหญ่กว่านั้น CTF จะถูกคิดเต็มจำนวน</li>\n</ul>\n<p>แอปเปิลยังชี้แจงประเด็นที่<a href=\"https://www.blognone.com/node/139478\">คณะกรรมาธิการยุโรปบอกว่า iPadOS เข้าข่ายแพลตฟอร์ม Gatekeeper</a> ตามกฎหมาย DSA เหมือนกับ iOS ว่าแอปเปิลเตรียมใช้แนวทางเหมือนกับ iOS ในยุโรป เช่น สามารถดาวน์โหลดแอปนอกสโตร์ได้, มีการคิดค่า CTF กับนักพัฒนา โดยรายละเอียดจะอัปเดตต่อไปในอนาคต</p>\n<p>ที่มา: <a href=\"https://developer.apple.com/news/?id=d0z8d8rx\">แอปเปิล</a></p>\n<p><img src=\"https://www.blognone.com/sites/default/files/externals/c9e2bea3595d85eaea843710934a9fa0.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/developer\">Developer</a></div><div><a href=\"/topics/eu\">EU</a></div><div><a href=\"/topics/app-store\">App Store</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"845fb42ae9324a7ae30f446c8ac4f21820aeebef0522978053467b0300a5fb34","category":"Thai"}
{"title":"ซีอีโอ Activision Blizzard ผิดหวังท่าทีของโซนี่ ที่พูดเรื่องออก Call of Duty แบบมีบั๊ก","link":"https://www.blognone.com/node/133220","date":1680142881000,"content":"<div><div><div><p>Bobby Kotick ซีอีโอของ Activision Blizzard ส่งอีเมลถึงพนักงานอัพเดตสถานะดีลไมโครซอฟท์ซื้อกิจการ ซึ่ง Activision Blizzard ก็ตั้งใจนำมาเผยแพร่บนเว็บไซต์ของตัวเองด้วย</p>\n<p>Kotick บอกว่าดีลการควบรวมกับไมโครซอฟท์จะช่วยให้ Activision Blizzard เข้มแข็ง สามารถต่อสู้กับบริษัทเกม  \"ต่างชาติ\" ที่มีภาครัฐช่วยคุ้มครองในประเทศตัวเอง ตอนนี้บริษัทอยู่ระหว่างการเดินสายให้ข้อมูลกับหน่วยงานกำกับดูแล เช่น EC ของยุโร และ CMA ของสหราชอาณาจักร ซึ่ง<a href=\"https://www.blognone.com/node/133162\">สัญญาณล่าสุดไปในทางบวก หน่วยงานอย่าง CMA เข้าใจสภาพการแข่งขันในอุตสาหกรรมเกมมากขึ้น</a> และ <a href=\"https://www.blognone.com/node/133209\">หน่วยงานกำกับดูแลของญี่ปุ่นก็อนุมัติดีลแล้ว</a></p>\n<p>เขายังชี้ประเด็นสำคัญเรื่อง<a href=\"https://www.blognone.com/node/132942\">คำกล่าวหาของโซนี่ว่าไมโครซอฟท์อาจออก Call of Duty เวอร์ชันมีบั๊กให้ PlayStation</a> และ <a href=\"https://www.blognone.com/node/132962\">การยอมรับของโซนี่เองว่าจริงๆ แล้วไม่อยากให้ดีลนี้ผ่าน</a> ว่าเป็นพฤติกรรมที่น่าผิดหวัง (disappointing behavior) ของพาร์ทเนอร์ที่ทำงานร่วมกันมาเกือบ 30 ปี แต่เขาก็ยืนยันว่าเราจะไม่นำพฤติกรรมของโซนี่มาเป็นปัจจัยให้กระทบกับความสัมพันธ์ระยะยาว</p>\n<p>Kotick ยังให้ความเห็นว่าการทำเกมแบบมีบั๊กอย่างตั้งใจ เป็นเรื่องที่เป็นไปไม่ได้เลย เพราะถ้าไมโครซอฟท์ทำแบบนั้นจริงๆ กลุ่มผู้เล่นจะเป็นกลุ่มแรกที่เข้ามาถล่ม อีกทั้งพวกเราชาว Activision Blizzard ก็ตั้งใจทำงานอย่างหนักเพื่อให้เกมออกมาคุณภาพดีที่สุดเสมอ ผลงานการออกเกมบน PlayStation ที่ผ่านมาทั้งหมดเป็นสิ่งยืนยันมาโดยตลอด</p>\n<p>ที่มา - <a href=\"https://activisionblizzard.substack.com/p/microsoft-deal-update-march\">Activision Blizzard</a></p>\n<p><img alt=\"No Description\" src=\"https://www.blognone.com/sites/default/files/externals/f8d182e50da9289c8305cefd5eada9fb.jpeg\" /></p>\n</div></div></div><div><div>Topics: </div><div><div><a href=\"/topics/activision-blizzard\">Activision Blizzard</a></div><div><a href=\"/topics/sony\">Sony</a></div><div><a href=\"/topics/games\">Games</a></div><div><a href=\"/topics/call-of-duty\">Call of Duty</a></div><div><a href=\"/topics/microsoft\">Microsoft</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5c7e468da59990afad4afacb3e1c64a6c1e75cdea7192bfd0b9ace83c395f692","category":"Thai"}
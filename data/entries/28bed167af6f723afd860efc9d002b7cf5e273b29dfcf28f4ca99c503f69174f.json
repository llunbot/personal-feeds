{"title":"นักวิเคราะห์บอก ต้นทุน iPhone 16 Pro เตรียมพุ่ง 55% เป็นเกือบ 3 หมื่นบาท เพราะภาษีใหม่ของ Trump","link":"https://www.blognone.com/node/145735","date":1744099089000,"content":"<div><div><div><p>ภาษีนำเข้า Trump กำลังเป็นจุดเริ่มต้นของจุดจบ Globalization เมื่อบริษัทจากประเทศใหญ่ ๆ คิด ดีไซน์ ส่งไปผลิตที่โรงงานโลกอย่างจีน แต่ตอนนี้ อาจต้องกลับมาที่บ้านตัวเอง โดยเฉพาะซัพพลายเชน iPhone ที่เรารู้จักกัน ก็อาจหมดยุคแล้ว</p>\n<p>สมัยก่อน iPhone หนึ่งเครื่อง คิดค้นจากบริษัทอเมริกันอย่าง <a href=\"https://www.blognone.com/node/141525\">Apple ผลิตที่จีนและอินเดีย</a> ส่งขายไปทั่วโลก รวมถึงสินค้าอื่น ๆ เช่น <a href=\"https://www.blognone.com/node/110903\">AirPods ที่ผลิตในเวียดนาม</a>, และ iMac ที่ประกอบในมาเลเซีย ซึ่งเป็นผลมาจากการคุมซัพพลายเชน ดีไซน์ที่อเมริกา ผลิตที่ประเทศอื่น และส่งขายไปทั่วโลก</p>\n<p>กลยุทธ์นี้เวิร์คจนทำให้ Apple กลายเป็นบริษัทที่มีมูลค่ามากที่สุดในโลก สูงถึง 3.70 ล้านล้านดอลลาร์ฯ แต่ทุกอย่างก็เริ่มพังลง เมื่อประธานาธิบดี Donald Trump ประกาศปรับภาษีนำเข้าสินค้าใหม่ โดยเฉพาะจีนที่โดนไป 54% ทำให้<a href=\"https://www.blognone.com/node/145630\">บิ๊กเทคฯ หลายรายรวมถึง Apple มีปาดเหงื่อ</a> เพราะหมายความว่า ต้นทุนสินค้าสูงขึ้นแน่นอน</p>\n<p>เช่น <a href=\"https://www.blognone.com/node/141924\">iPhone 16 Pro</a> ความจุ 256GB ขายอยู่ที่ 1,100 ดอลลาร์ฯ (ราคาในไทย 43,900 บาท) และมีต้นทุนอยู่ที่ประมาณ 549.73 ดอลลาร์ฯ (ราว 18,982 บาท) ซึ่งตามข้อมูลของ TechInsights และ iFixit บอกว่า iPhone 16 Pro มีชิ้นส่วนต่าง ๆ จากหลาย ๆ ประเทศ ทำให้ต้นทุนต่างกันไป ทั้งหมดถูกนำมาประกอบในจีนส่วนใหญ่ ดังนี้:</p>\n<ul>\n<li>โปรเซสเซอร์ A18 Pro จากไต้หวัน: 90.85 ดอลลาร์ฯ (3,137 บาท)</li>\n<li>หน้าจอ จากเกาหลีใต้: 37.97 ดอลลาร์ฯ (1,311 บาท)</li>\n<li>แบตเตอรี่ จากจีน: 4.10 ดอลลาร์ฯ (142 บาท)</li>\n<li>โมเด็ม 5G จากเกาหลีใต้: 26.62 ดอลลาร์ฯ (919 บาท)</li>\n<li>หน่วยความจำ 8 GB จากสหรัฐอเมริกา: 21.80 ดอลลาร์ฯ (753 บาท)</li>\n<li>หน่วยเก็บข้อมูล 256 GB จากญี่ปุ่น: 20.59 ดอลลาร์ฯ (711 บาท)</li>\n<li>ชุดกล้องหลัง จากญี่ปุ่น: 126.95 ดอลลาร์ (4,384 บาท)</li>\n<li>โครงเครื่องหลัก จากจีน: 20.79 ดอลลาร์ (718 บาท)</li>\n<li>ชิ้นส่วนอื่น ๆ ทั้งหมด จากหลายประเทศรวมกัน: 200.06 ดอลลาร์ฯ (6,908 บาท)</li>\n</ul>\n<p>เมื่อรวมต้นทุนการประกอบ และการทดสอบแล้ว ต้นทุนรวมของ Apple จะอยู่ที่ประมาณ 580 ดอลลาร์ฯ (ราว 20,027 บาท) แต่เมื่อโดนภาษีนำเข้าจีนใหม่ 54% ต้นทุนจะพุ่งขึ้นเป็น 850 ดอลลาร์ฯ (29,350 บาท) ซึ่งจะกระทบต่ออัตรากำไรของ Apple อย่างมาก</p>\n<p>นักวิเคราะห์จาก Rosenblatt บอกว่า Apple อาจเผชิญต้นทุนภาษีนำเข้าสูงถึง 40,000 ล้านดอลลาร์ และอาจต้องขึ้นราคา iPhone บางรุ่นถึง 43% ถ้าบริษัทเลือกผลักภาระไปให้ผู้บริโภค แปลว่าคนอเมริกันจะต้องจ่าย iPhone 16 Pro Max ที่ 2,300 ดอลลาร์ฯ ส่วนคนไทยอาจต้องจ่ายราว ๆ 70,000 บาท</p>\n<p>ด้าน ดร.พิพัฒน์ เหลืองนฤมิตชัย หัวหน้านักเศรษฐศาสตร์ KKP Research มองว่าผลกระทบจริงอาจจะน้อยกว่านี้เพราะค่าเงิน และราคาส่งออกคงลดลงด้วย แต่ยังไงราคา iPhone 16 ทุกรุ่นเพิ่มขึ้นแน่นอน ซึ่งหากย้ายฐานผลิตทั้งหมด จะใช้เวลาหลายปี</p>\n<p>แม้จุดประสงค์หลักของการขึ้นภาษีนำเข้า คือการดึงผลิตเทคโนโลยีขั้นสูงกลับมาสหรัฐฯ แต่การย้ายฐานการผลิต iPhone ไปสหรัฐฯ ก็ไม่อาจช่วยได้มากขนาดนั้น เพราะสมมุติต่อให้เลี่ยงภาษีการประกอบชิ้นส่วนขั้นสุดท้ายได้ แต่ Apple ก็ยังต้องเสียภาษีนำเข้าชิ้นส่วนต่าง ๆ</p>\n<p>นอกจากนี้ นักวิเคราะห์มองว่าต้นทุนการประกอบในสหรัฐฯ ก็สูงกว่ามาก อยู่ที่ประมาณ 300 ดอลลาร์ฯ ต่อเครื่อง เทียบกับเพียง 30 ดอลลาร์ฯ ในจีน และถ้า Apple ต้องผลิตชิ้นส่วนทั้งหมดภายในประเทศ ต้นทุนอาจพุ่งสูงถึงเกือบ 3,500 ดอลลาร์ฯ (ราว 120,855 บาท) ต่อเครื่อง</p>\n<p>ที่มา: <a href=\"https://www.wsj.com/tech/personal-tech/iphone-apple-tariffs-china-bb20c7a3\">Wall Street Journal</a>, <a href=\"https://www.businessinsider.com/tariffs-iphones-cost-analyst-2025-4\">Business Insider</a>, <a href=\"https://www.usatoday.com/story/money/2025/04/03/apple-iphone-prices-trump-tariffs/82799644007/\">USA Today</a>, <a href=\"https://www.cnbc.com/2025/04/03/trump-tariffs-will-impact-apples-non-china-supply-chains.html\">CNBC</a>, <a href=\"https://companiesmarketcap.com/apple/marketcap/\">Companies Market Cap</a>, และ <a href=\"https://www.facebook.com/lpipat/posts/10162381862755700\">Facebook: Pipat Luengnaruemitchai</a></p>\n<p><img src=\"https://www.blognone.com/sites/default/files/externals/938634aa2eb3112a2bf0e32c0b513397.jpeg\" alt=\"iPhone\" /></p>\n</div></div></div><div><div>Topics: </div><div><div><a href=\"/topics/iphone-16-pro\">iPhone 16 Pro</a></div><div><a href=\"/topics/apple\">Apple</a></div><div><a href=\"/topics/donald-trump\">Donald Trump</a></div><div><a href=\"/topics/united-states\">United States</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"28bed167af6f723afd860efc9d002b7cf5e273b29dfcf28f4ca99c503f69174f","category":"Thai"}
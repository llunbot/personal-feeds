{"title":"Asus ROG Ally จะได้รับการปรับปรุงขนานใหญ่ก่อนวางจำหน่ายจริง","link":"https://www.blognone.com/node/134118","date":1685607145000,"content":"<div><div><div><p>อีกไม่กี่สัปดาห์แล้วที่ <a href=\"https://www.blognone.com/node/133291\">Asus ROG Ally</a> จะวางจำหน่ายอย่างเป็นทางการ จากสำนักรีวิวต่างประเทศส่วนใหญ่บอกตรงกันว่า มันยังไม่ใช่เครื่องเกมพกพาที่ดีที่สุด และดูเหมือนว่าทาง Asus ก็ไม่ได้นิ่งนอนใจ พยายามปรับปรุงหลาย ๆ อย่างก่อนที่ถึงวันวางจำหน่าย</p>\n<p>เสียงตอบรับจากสำนักรีวิวส่วนใหญ่บอกว่า Asus ROG Ally มีปัญหาหลักอยู่ 2 ข้อใหญ่คือ อายุการใช้งานของแบตเตอรี่ค่อนข้างสั้น และซอฟต์แวร์ยังไม่ออปติไมซ์กับเครื่องนัก พอมีข่าวแบบนี้ออกมาเรื่อย ๆ คุณ <strong>Galip Fu ที่เป็นผู้บริหารฝ่ายการตลาดของ ROG</strong> ก็ยอมรับว่ามีการ<strong>ยกเลิกคำสั่ง pre-order ไปแล้วประมาณ 10%</strong></p>\n<p>คุณ Galip Fu เล่าว่าทีมงานได้รวบรวมรับเสียงคำติชมต่าง ๆ แล้วย้อนกลับไปดูปัญหา และวิเคราะห์แล้วว่าสิ่งที่ Asus ต้องแก้ไขคือเรื่องใช้งานแบตเตอรี่ โดยจะใช้การปรับแต่งซอฟต์แวร์ ทำให้แบตเตอรี่ใช้ได้นานขึ้นถึง 10-20%</p>\n<p>ส่วนอีกจุดที่จะแก้คือในรุ่นวางขายจริง ผู้ใช้งานจะสามารถปิดการใช้งานบางคอร์ของชิป AMD Z1 Extreme ได้ ซึ่งอาจเป็นประโยชน์สำหรับเกมที่ใช่พลังประมวลผลน้อย จากบทสัมภาษณ์ของ The Verge ระบุว่าตอนแรกทีมมุ่งเน้นไปที่การปรับกำลังไฟของ ROG Ally ในช่วง 30W-50W มากเกินไป และไม่ได้มองถึงประสิทธิภาพในวัตต์ที่ต่ำกว่า ซึ่งตรงนี้คือจุดที่ Steam Deck ทำได้ดีกว่า</p>\n<p>คุณ Galip Fu กล่าวเสริมว่า “พวกเราเป็นแฟนตัวยงของ Valve และ Steam Deck เพราะพวกเขาคือแกนกลางของอุตสาหกรรมเกม PC เราพยายามไล่ตามให้ทันเพื่อตอบสนองผู้ที่สนับสนุนเรา ตอนนี้เรามี ROG Ally แล้ว เราจะไม่ทำให้พวกเขาผิดหวัง”</p>\n<p>ตอนนี้แผนงานระยะยาวของ ROG Ally ยังไม่ชัดเจนนัก แต่เห็นได้ชัดว่าทาง Asus ค่อนข้างใส่ใจกับผลิตภัณฑ์ตัวนี้มากทีเดียว แม้ว่า Steam Deck เป็นที่ชื่นชอบของสื่อมากกว่า แต่ตอนที่เปิดตัว Steam Deck ใหม่ๆ ก็ได้ผลตอบรับที่ไม่ค่อยดีเช่นกัน</p>\n<p>หวังว่า Asus จะได้เรียนรู้ข้อผิดพลาดของ Valve และนำประสบการณ์ดี ๆ มาสู่ ROG Ally ได้ครับ ในไทยตอนนี้ยังไม่มีข่าวคราวใด ๆ ว่า Asus ROG Ally จะวางขายในไทยเมื่อไหร่ และราคาเท่าใดครับ</p>\n<p>ที่มา - <a href=\"https://www.theverge.com/2023/5/31/23743656/asus-rog-ally-battery-life-launch-galip-fu-interview\">The Verge</a> via <a href=\"https://www.xda-developers.com/asus-rog-ally-software-update-performance-fix/\">XDA Developers</a></p>\n<p><img src=\"https://www.blognone.com/sites/default/files/externals/b7aecdd71d8efb1ff0028a056fb64ef0.png\" alt /></p>\n</div></div></div><div><div>Topics: </div><div><div><a href=\"/topics/rog\">ROG</a></div><div><a href=\"/topics/asus\">ASUS</a></div><div><a href=\"/topics/handheld\">Handheld</a></div><div><a href=\"/topics/games\">Games</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7b77950721a69856358e85038ae4444b387eec78c6a41c52bb3f3d9270bbe96d","category":"Thai"}
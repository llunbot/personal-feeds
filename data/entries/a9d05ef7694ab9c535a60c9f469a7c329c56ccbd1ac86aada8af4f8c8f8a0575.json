{"title":"กสทช. สหรัฐฯ ประกาศร่างกฎควบคุมความปลอดภัย BGP ป้องกันการขโมยเน็ตเวิร์ค","link":"https://www.blognone.com/node/140263","date":1718013540000,"content":"<div><div><div><p>กสทช. สหรัฐฯ หรือ FCC ประกาศเริ่มกระบวนการร่างกฎควบคุมความปลอดภัยของบริษัทโทรคมนาคมให้มีการรักษาความปลอดภัยโปรโตคอล BGP</p>\n<p>BGP เป็นโปรโตคอลสำหรับการประกาศว่าเส้นทางใดสามารถไปยังเน็ตเวิร์คใดได้บ้าง ซึ่งหากคนร้ายประกาศว่ามีช่องทางความเร็วสูงเพื่อเชื่อมต่อไปยังเน็ตเวิร์คของบริษัทเป้าหมาย ก็จะมีคนส่งทราฟิกไปยังคนร้ายได้ เรียกว่าการโจมตีแบบ BGP hijacks</p>\n<p>Jessica Rosenworcel ประธาน FCC ระบุว่าได้พูดคุยกับ Vint Cerf หนึ่งในหัวหน้าโครงการพัฒนาอินเทอร์เน็ต และ Cerf เล่าถึงจุดเริ่มต้นของ BGP ว่าตอนนั้นอินเทอร์เน็ตขยายตัวไปมาก และโปรโตคอลเดิมๆ รองรับไม่ไหว ในการประชุม IETF ปี 1989 วิศวกรจึงมานั่งคุยกันตอนกินข้าวเที่ยงและร่างโปรโตคอล BGP ออกมาบนกระดาษทิชชู่สามแผ่น จนเป็นชื่อเล่นของ BGP ว่า \"three napkin protocol\"</p>\n<p>แนวทางการเพิ่มความปลอดภัยให้กับ BGP มีการเสนอกันมานาน โดยเฉพาะ<a href=\"https://www.blognone.com/node/115897\">กระบวนการตรวจสอบว่าการประกาศเส้นทางนี้ได้รับอนุญาตหรือไม่ด้วยกระบวนการ RPKI</a> แต่ที่ผ่านมากระบวนการนี้ก็ยังมีผู้ให้บริการอินเทอร์เน็ตรองรับไม่มากนัก</p>\n<p>แนวทางการออกกฎควบคุมเบื้องต้น น่าจะเป็นการบังคับให้ผู้ให้บริการบรอดแบนด์ต้องแสดงกระบวนการว่ามีการตรวจสอบ BGP เพียงพอ พร้อมกับแสดงความพร้อมที่จะรองรับ RPKI และยังบังคับให้ต้องรายงานความคืบหน้าไปยัง FCC รายไตรมาส แต่ทั้งหมดต้องรอกฎจริงออกมาเสียก่อน</p>\n<p>ที่มา - <a href=\"https://docs.fcc.gov/public/attachments/DOC-403034A2.pdf\">FCC</a></p>\n<p><img src=\"https://blog.cloudflare.com/content/images/2023/07/image11.png\" /></p>\n</div></div></div><div><div>Topics: </div><div><div><a href=\"/topics/fcc\">FCC</a></div><div><a href=\"/topics/rpki\">RPKI</a></div><div><a href=\"/topics/security\">Security</a></div><div><a href=\"/topics/internet\">Internet</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a9d05ef7694ab9c535a60c9f469a7c329c56ccbd1ac86aada8af4f8c8f8a0575","category":"Thai"}
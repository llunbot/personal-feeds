{"title":"Microsoft ระบุในรายงานประจำปีว่า OpenAI เป็นหนึ่งในคู่แข่งธุรกิจ ที่ให้บริการ AI สเกลใหญ่สำหรับ Enterprise","link":"https://www.blognone.com/node/141193","date":1722509007000,"content":"<div><div><div><p>ไมโครซอฟท์ส่ง<a href=\"https://www.sec.gov/ix?doc=/Archives/edgar/data/789019/000095017024087843/msft-20240630.htm\">รายงานประจำปีให้กับ SEC</a> หรือ กลต. สหรัฐ หลังจาก<a href=\"https://www.blognone.com/node/141153\">รายงานผลประกอบการตามปีการเงินบริษัทไตรมาสที่ 4</a> โดยมีข้อสังเกตคือบริษัทได้เพิ่ม OpenAI มาเป็นหนึ่งในบริษัทที่เป็นคู่แข่งของธุรกิจหลักบริษัทด้วย</p>\n<p>ในเอกสารนั้นไมโครซอฟท์พูดถึงการแข่งขันในแต่ละธุรกิจบริการ โดยส่วนการให้บริการลูกค้าองค์กร ไมโครซอฟท์บอกว่ามีหลายบริษัทที่ให้บริการ AI ในสเกลขนาดใหญ่สำหรับองค์กร ทั้งบริษัทขนาดใหญ่อย่าง Amazon, กูเกิล รวมทั้งบริษัทที่เข้าสู่ตลาดนี้ไม่นานอย่าง Anthropic, OpenAI, Meta ตลอดจนบริการโอเพนซอร์สอื่น</p>\n<p>นอกจากนี้ไมโครซอฟท์ยังพูดถึงบริการเสิร์ชว่ามีคู่แข่งเช่น กูเกิล, OpenAI, เว็บไซต์อีกจำนวนมาก, แพลตฟอร์มโซเชียลของ Meta เป็นต้น</p>\n<p>ไมโครซอฟท์เป็นหนึ่งใน<a href=\"https://www.blognone.com/node/132356\">ผู้ลงทุนรายสำคัญ</a>ของ OpenAI ตัวเลขไม่เป็นทางการคือประมาณ 13,000 ล้านดอลลาร์ เรื่องนี้จึงอาจทำให้เห็นว่าในอีกมุมหนึ่ง OpenAI ก็มีบริการที่เป็นคู่แข่งกับไมโครซอฟท์โดยตรงด้วย อย่างไรก็ตามตัวแทนของ OpenAI ให้ความเห็นในประเด็นนี้ว่า ทั้งสองบริษัทยังคงเป็นพาร์ตเนอร์เหมือนเดิม และทั้งสองบริษัทก็เข้าใจว่าสิ่งที่ทำอยู่อาจเกิดการแข่งขันกันได้</p>\n<p>ที่มา: <a href=\"https://www.cnbc.com/2024/07/31/microsoft-says-openai-is-now-a-competitor-in-ai-and-search.html\">CNBC</a></p>\n<p><img src=\"https://www.blognone.com/sites/default/files/externals/7f97ee8f7c54239a0b37ad2ea01506a1.jpg\" /></p>\n</div></div></div><div><div>Topics: </div><div><div><a href=\"/topics/microsoft\">Microsoft</a></div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"807d3a62a0ff5b3bd3c4beaab10bc2becf7e1baba56984b439c7dabf7ad2f7e8","category":"Thai"}
{"title":"GoDaddy ถูกเจาะระบบโฮสติ้ง WordPress กระทบลูกค้า 1.2 ล้านคน รหัสผ่าน-คีย์หลุด","link":"https://www.blognone.com/node/125962","date":1637633620000,"content":"<div><div><div><p>GoDaddy เว็บโฮสติ้งรายใหญ่ของโลก แจ้งข้อมูลต่อ ก.ล.ต. สหรัฐ (SEC) ว่าบริษัทโดนเจาะระบบให้บริการโฮสติ้ง WordPress เป็นระยะเวลาประมาณ 2 เดือน กระทบลูกค้าอย่างน้อย 1.2 ล้านราย</p>\n<p>รายงานของ GoDaddy บอกว่าเหตุการณ์เจาะระบบเกิดขึ้นเมื่อ 6 กันยายน แต่บริษัทเพิ่งมาพบร่องรอยเมื่อ 17 พฤศจิกายนที่ผ่านมา ระบบที่ได้รับผลกระทบคือส่วน Managed WordPress ที่เป็นบริการรับฝากเว็บที่ใช้ WordPress โดยทีมงานของ GoDaddy ดูแลระบบหลังบ้านให้เสร็จสรรพ (ลักษณะเดียวกับ WordPress.com)</p>\n<p>ตอนนี้ยังไม่มีข้อมูลชัดเจนว่าการบุกรุกครั้งนี้เกิดอะไรขึ้นบ้าง แต่ที่แน่ๆ คือลูกค้า Managed WordPress จำนวนอย่างน้อย 1.2 ล้านราย ถูกเห็นอีเมลและรหัสลูกค้า (อาจถูกนำไปใช้ phishing), รหัสผ่าน WordPress ตอนตั้งค่าครั้งแรกถูกเห็น, รหัสผ่าน SFTP และฐานข้อมูลถูกมองเห็น, และยังมี SSL private key บางส่วนถูกเข้าถึงด้วย</p>\n<p>GoDaddy บอกว่ารีเซ็ตรหัสผ่านและคีย์ทั้งหมดที่ได้รับผลกระทบแล้ว และกำลังสอบสวนต่อไปเพื่อหาข้อมูลเพิ่มเติม</p>\n<p>เว็บไซต์ความปลอดภัย ThreatPost รายงานว่านี่เป็นการเจาะระบบ GoDaddy ครั้งที่ห้านับตั้งแต่ปี 2018 เป็นต้นมา และในปี 2020 บริษัทโดนเจาะระบบใหญ่ไปถึง 3 ครั้งด้วยกัน ส่งผลต่อความน่าเชื่อถือของ GoDaddy อย่างมาก</p>\n<p><img src=\"https://www.blognone.com/sites/default/files/externals/5ef90a7e0e943e5224a9b56bf98c4b92.jpg\" /></p>\n<p>ที่มา - <a href=\"https://www.sec.gov/Archives/edgar/data/1609711/000160971121000122/gddyblogpostnov222021.htm\">SEC</a>, <a href=\"https://threatpost.com/godaddys-latest-breach-customers/176530/\">ThreatPost</a></p>\n</div></div></div><div><div>Topics: </div><div><div><a href=\"/topics/go-daddy\">GoDaddy</a></div><div><a href=\"/topics/data-breach\">Data Breach</a></div><div><a href=\"/topics/security\">Security</a></div><div><a href=\"/topics/hacking\">Hacking</a></div><div><a href=\"/topics/wordpress\">WordPress</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d34389a74a90f39c051dc24e0cb1a7faf2d7b9168b66f5abb74b5360750fa569","category":"Thai"}
{"title":"Google Workspace Business เพิ่มความสามารถ Gemini ในแอป ไม่ต้องซื้อแพ็คเสริมแล้ว แต่ปรับราคาขึ้นแทน","link":"https://www.blognone.com/node/144133","date":1736986016000,"content":"<div><div><div><p>กูเกิลประกาศเพิ่มความสามารถ Gemini หรือ Google AI ให้กับแอปอย่าง Gmail, Docs, Meet และแอปอื่น สำหรับลูกค้า Google Workspace Business จากก่อนหน้านี้<a href=\"https://www.blognone.com/node/142170\">ใช้งานได้เฉพาะแอปแยก Gemini</a> ถ้าหากต้องการความสามารถบนแอปต้อง<a href=\"https://www.blognone.com/node/140581\">จ่ายเงินเพิ่มต่อ User</a></p>\n<p>กูเกิลบอกว่าความสามารถที่เพิ่มมานี้ ทำให้ลูกค้าองค์กรสามารถเรียกใช้ Gemini จาก Side Panel ในแอป เพื่อช่วยจัดการงานต่าง ๆ ได้เร็วขึ้น และยังได้ใช้งาน NotebookLM Plus ด้วย</p>\n<p>อย่างไรก็ตามความสามารถ Google AI ที่เพิ่มมาให้เลย ไม่ต้องซื้อแพ็คเกจเสริมก็มาพร้อมการปรับขึ้นราคาด้วย แต่กูเกิลบอกว่าเป็นการลดความซับซ้อน เพราะจากเดิมลูกค้าต้องซื้อแพ็คเกจพื้นฐาน บวกแพ็คเกจ Google AI ที่มีราคาสูง แต่ราคาที่ปรับใหม่นี้ก็ถูกกว่ามาก และเหมาจบในชุด เช่น Business Standard ราคาจ่ายรายปี 454 บาทต่อผู้ใช้งานต่อเดือน บวกแพ็คเกจเสริม 756 บาท เป็น 1,210 บาท ราคาใหม่คิดรวมที่ 550 บาทเท่านั้น ราคานี้จะแตกต่างกันไปขึ้นอยู่กับแผนที่ใช้งาน ตอนนี้แนวทางการปรับราคานี้ยังจำกัดเฉพาะลูกค้าธุรกิจเท่านั้นไม่กระทบผู้ใช้ทั่วไป</p>\n<p>ที่มา: กูเกิล <a href=\"https://workspace.google.com/blog/product-announcements/empowering-businesses-with-ai\">[1]</a>, <a href=\"https://workspaceupdates.googleblog.com/2025/01/expanding-google-ai-to-more-of-google-workspace.html\">[2]</a></p>\n<p><img alt=\"No Description\" src=\"https://www.blognone.com/sites/default/files/externals/f918f86944df376d74271431699c1ac2.png\" /></p>\n</div></div></div><div><div>Topics: </div><div><div><a href=\"/topics/google-workspace\">Google Workspace</a></div><div><a href=\"/topics/gemini\">Gemini</a></div><div><a href=\"/topics/google\">Google</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5378144347e01808790ddb6014f536e7502cff14913b865b9854d05c9d8392b8","category":"Thai"}
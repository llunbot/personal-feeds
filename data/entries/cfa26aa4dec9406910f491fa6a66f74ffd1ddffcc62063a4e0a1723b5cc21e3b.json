{"title":"เผย Sam Altman เสนอโครงการพัฒนาอุตสาหกรรมชิป AI ใหม่ทั้งหมด ต้องการเงินทุนถึง 7 ล้านล้านดอลลาร์","link":"https://www.blognone.com/node/138140","date":1707491598000,"content":"<div><div><div><p>ตัวเลขนั้นพิมพ์ถูกต้องแล้ว ซึ่งรายงานนี้มาจาก The Wall Street Journal อ้างแหล่งข่าวที่เกี่ยวข้องว่า Sam Altman ซีอีโอ OpenAI ได้เริ่มพูดคุยกับนักลงทุนหลายราย รวมทั้งรัฐบาลของ UAE, Masayoshi Son ซีอีโอ SoftBank ไปจนถึงตัวแทนของ TSMC เพื่อให้ร่วมลงทุนในบริษัทใหม่ เป้าหมายคือปรับเปลี่ยนอุตสาหกรรมเซมิคอนดักเตอร์ใหม่ทั้งหมด เน้นไปที่การพัฒนาชิปประมวลผลสำหรับ AI</p>\n<p>รายงานบอกว่าตัวเลขที่ Altman เสนอสำหรับโครงการนี้ คือเงินลงทุนที่สูงถึง 5 ล้านล้าน จนถึง 7 ล้านล้านดอลลาร์ ถ้าคิดเป็นเงินไทยก็คือ 1.8-2.5 ร้อยล้านล้านบาท</p>\n<p>ตัวเลขนี้อาจดูสูงมากจนเกิดคำถามว่าทำไมต้องเยอะขนาดนี้ เทียบตัวเลขให้เห็นภาพมากขึ้นว่า ไมโครซอฟท์<a href=\"https://www.blognone.com/node/137885\">มีมูลค่ากิจการ</a>ประมาณ 3 ล้านล้านดอลลาร์ ส่วนอุตสาหกรรมการผลิตชิปทั้งหมดทั่วโลก มียอดขายปีที่แล้ว 0.527 ล้านล้านดอลลาร์ คาดการณ์ว่าจะไปถึง 1 ล้านล้านดอลลาร์ ในปี 2030 ขณะที่ต้นทุนการดำเนินงานของอุตสาหกรรมการผลิตชิปก็เพิ่มสูงขึ้นตามด้วย ปีที่ผ่านมาอยู่ที่ระดับ 0.1 ล้านล้านดอลลาร์</p>\n<p>ก่อนหน้านี้มีรายงานว่า Sam Altman พยายามผลักดันตั้งบริษัทพัฒนาและผลิตชิปสำหรับ AI เพื่อนำมารองรับความต้องการงานประมวลผลใน OpenAI ซึ่งเขาต้องการให้มีการเพิ่มการผลิตมากขึ้น ขณะเดียวกันชิปรุ่นใหม่ก็ควรใช้พลังงานในศูนย์ข้อมูลน้อยลง ซึ่งเป็นสิ่งท้าทายของ AI ตอนนี้</p>\n<p>รายงานนี้บอกว่าการเจรจาของ Altman กับนักลงทุนยังเป็นขั้นเริ่มต้น และอาจต้องใช้เวลาเจรจาอีกหลายปี หรืออาจจะไม่เห็นโครงการนี้ออกมาเลยก็ได้ แต่สะท้อนมุมมองว่า Altman เห็นปัญหาอะไร และต้องการเอาชนะความท้าทายนี้อย่างไรนั่นเอง</p>\n<p>ที่มา: <a href=\"https://www.wsj.com/tech/ai/sam-altman-seeks-trillions-of-dollars-to-reshape-business-of-chips-and-ai-89ab3db0\">The Wall Street Journal</a> ภาพ <a href=\"https://www.weforum.org/agenda/2024/01/davos-2024-sam-altman-on-the-future-of-ai/\">World Economic Forum</a></p>\n<p><img alt=\"No Description\" src=\"https://www.blognone.com/sites/default/files/externals/9090409e8b935c20941600a081d9168d.jpeg\" /></p>\n</div></div></div><div><div>Topics: </div><div><div><a href=\"/topics/sam-altman\">Sam Altman</a></div><div><a href=\"/topics/investment\">Investment</a></div><div><a href=\"/topics/semiconductor\">Semiconductor</a></div><div><a href=\"/topics/rumors\">Rumors</a></div><div><a href=\"/topics/openai\">OpenAI</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cfa26aa4dec9406910f491fa6a66f74ffd1ddffcc62063a4e0a1723b5cc21e3b","category":"Thai"}
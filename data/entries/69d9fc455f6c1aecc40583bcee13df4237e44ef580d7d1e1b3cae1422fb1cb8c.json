{"title":"ย่าของ ChatGPT ทีมอนุรักษ์พบโค้ด ELIZA แชตบอตยุคปี 1965 พิมพ์เก็บไว้ 53 หน้า, นำกลับมารันได้แล้ว","link":"https://www.blognone.com/node/144200","date":1737221996000,"content":"<div><div><div><p>แม้ทุกวันนี้เราจะคุยกับคอมพิวเตอร์ด้วยภาษาธรรมชาติเป็นเรื่องปกติ แต่โค้ดแชตบอตแรกๆ ในโลกที่คุยได้สมจริงคงเป็นโครงการ ELIZA โดย Joseph Weizenbaum ที่โต้ตอบกับมนุษย์เป็นภาษาอังกฤษได้อย่างเป็นธรรมชาติ แม้มันจะไม่ได้เข้าใจคำพูดของเราจริงๆ แต่เป็นเพียงโค้ดจับรูปแบบและถามกลับให้ดูเนียนเท่านั้น</p>\n<p>โครงการ ELIZA สร้างความตื่นเต้นให้กับวงการคอมพิวเตอร์ในยุค 1965 อย่างมาก และก็มีโค้ดที่พอร์ตไปภาษาต่างๆ จำนวนมาก แต่โค้ดต้นฉบับเดิมนั้นกลับสูญหายไป กลุ่มนักวิจัยก็ร่วมกันค้นหาจนกระทั่งไปเจอในสำเนารายงาน ELIZA พร้อมกับซอร์สโค้ดในหอจดหมายเหตุ MIT</p>\n<p>แม้จะเจอซอร์สโค้ดแล้ว แต่โค้ดเดิมของ ELIZA เขียนบนเครื่อง IBM 7094 Compatible Time-Sharing System (CTSS) คอมพิวเตอร์ที่ล็อกอินเข้าใช้งานได้พร้อมกันหลายคนเครื่องแรกของโลก มีแรม 32k word (word ขนาด 36 bit) แต่ละ word เก็บ 6 ตัวอักษร โดยยุคนั้นเป็นยุคก่อน ASCII ซีพียู 450kHz รองรับผู้ใช้ได้พร้อมกัน 30 คน ตัวโค้ด ELIZA เขียนด้วยภาษา MAD (Michigan Algorithm Decoder) พร้มกับไลบรารี SLIP (Symmetric LIst Processor) ที่ Weizenbaum สร้างขึ้นมาเอง</p>\n<p>เคราะห์ดีที่ David Pitts เคยสร้างอีมูเลเตอร์ เครื่อง IBM 7094 ไว้แล้ว ทีมค้นหา ELIZA ต้องพิมพ์โค้ดทั้งหมดเป็นไฟล์ และพบว่า Weizenbaum ละฟังก์ชั่นจำนวนหนึ่งไม่ใส่ไว้ในซอร์สโค้ด ทำให้ทีมอนุรักษ์ต้องเขียนฟังก์ชั่นขึ้นมาแทน แถมชุดข้อมูลเริ่มโปรแกรมก็หายไปทำให้โปรแกรมรันไม่ขึ้น</p>\n<p>ทีมงานพบปัญหารายทาง เช่นโปรแกรมแครช เพราะพิมพ์โค้ดจากกระดาษแล้วใส่ 0 เกินไปหนึ่งตัว แต่ก็แก้ไขจนรันได้เมื่อวันที่ 21 ธันวาคมที่ผ่านมา โค้ดนี้มีโหมดสอนรูปแบบบทสนทนาเพิ่มเติมเอาไวด้วย โดย Weizenbaum ก็เคยพูดถึงฟีเจอร์นี้ในรายงานแต่โค้ดเวอร์ชั่นนี้กลับพบว่ามันทำงานได้ไม่สมบูรณ์</p>\n<p>โค้ด ELIZA เปิดให้ดาวน์โหลดบน GitHub โดยมาพร้อมกับอีมูเลเตอร์ CTSS ทั้งเครื่อง ทายาทของ Weizenbaum อนุญาตให้เผยแพร่โค้ดนี้เป็นสาธารณะ CC0 แต่โค้ดอีมูเลเตอร์เป็นสัญญาอนุญาต MIT</p>\n<p>ที่มา - <a href=\"https://sites.google.com/view/elizagen-org/blog/eliza-reanimated\">Team ELIZA</a></p>\n<p><img alt=\"No Description\" src=\"https://www.blognone.com/sites/default/files/externals/1e52ca476446450dcdc5de7167096678.png\" /></p>\n</div></div></div><div><div>Topics: </div><div><div><a href=\"/topics/chatbot\">Chatbot</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"69d9fc455f6c1aecc40583bcee13df4237e44ef580d7d1e1b3cae1422fb1cb8c","category":"Thai"}
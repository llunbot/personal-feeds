{"title":"Tomb Raider ภาค 1-3 ไตรภาคต้นฉบับ ประกาศรีมาสเตอร์ วางขาย 14 ก.พ. 2024","link":"https://www.blognone.com/node/135757","date":1694746489000,"content":"<div><div><div><p>Crystal Dynamics สตูดิโอผู้สร้างเกม Tomb Raider (<a href=\"https://www.blognone.com/node/128272\">ปัจจุบันเป็นบริษัทในเครือ Embracer Group ที่ซื้อจาก Square Enix ในปี 2022</a>) ประกาศรีมาสเตอร์เกม Tomb Raider 1-3 ไตรภาคต้นฉบับ</p>\n<p>เกม Tomb Raider 1-3 ออกขายช่วงปี 1996-1998 ทั้งบนพีซีและ PlayStation (ภาคแรกมีบน Saturn ด้วย แต่หลังจากนั้นเซ็นสัญญาเอ็กซ์คลูซีฟคอนโซลกับ PlayStation) ถือเป็นเกมที่สร้างชื่อให้กับซีรีส์เป็นอย่างมาก ด้วยความโดดเด่นของคาแรกเตอร์ Lara Croft ในยุคนั้น</p>\n<p>เกมเวอร์ชันรีมาสเตอร์มีชื่ออย่างเป็นทางการว่า <strong>Tomb Raider I-III Remastered Starring Lara Croft</strong> (จะยาวไปไหน) รับงานรีมาสเตอร์โดย Aspyr สตูดิโอที่เชี่ยวชาญงานพอร์ตเกม ซึ่งปัจจุบันอยู่ในเครือ Embracer อีกเหมือนกัน (<a href=\"https://www.blognone.com/node/120995\">ซื้อกิจการปี 2021</a>) เกมสามารถสลับไปมาทั้งกราฟิกแบบดั้งเดิม และกราฟิกเวอร์ชันอัพเกรดใหม่ได้</p>\n<p><img alt=\"No Description\" src=\"https://www.blognone.com/sites/default/files/externals/587bd41d9783667798dc067893031864.png\" /></p>\n<p>เกมเวอร์ชันรีมาสเตอร์จะรวมเอาภาคเสริม (expansion) มาให้ด้วยเลย ได้แก่</p>\n<ul>\n<li>Tomb Raider I + the “Unfinished Business” Expansion</li>\n<li>Tomb Raider II + the “Gold Mask” Expansion</li>\n<li>Tomb Raider III + “The Lost Artifact” Expansion</li>\n</ul>\n<p>เกมจะวางขายบนทุกแพลตฟอร์มคือ PlayStation 5, PlayStation 4, Xbox Series X|S, Xbox One, Nintendo Switch, PC (Steam/GOG) กำหนดขาย 14 กุมภาพันธ์ 2024 ราคา 29.99 ดอลลาร์</p>\n<p>ที่มา - <a href=\"https://www.crystald.com/aspyr-crystal-dynamics-reveal-tomb-raider-i-iii-remastered-starring-lara-croft-coming-to-pc-consoles-feb-14-2024/\">Crystal Dynamics</a></p>\n</div></div></div><div><div>Topics: </div><div><div><a href=\"/topics/tomb-raider\">Tomb Raider</a></div><div><a href=\"/topics/crystal-dynamics\">Crystal Dynamics</a></div><div><a href=\"/topics/games\">Games</a></div><div><a href=\"/topics/aspyr\">Aspyr</a></div><div><a href=\"/topics/embracer-group\">Embracer Group</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d37bf772b87e2c9b9226ea0e86c7314b008075b86ad49cfb654f76446abf4f1f","category":"Thai"}
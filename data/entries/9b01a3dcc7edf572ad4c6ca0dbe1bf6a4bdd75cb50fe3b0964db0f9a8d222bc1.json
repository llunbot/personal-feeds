{"title":"Duolingo เปิดคอร์สสอนหมากรุก เอาใจคนเล่นไม่เป็น เริ่มทดสอบบน iOS แล้ว","link":"https://www.blognone.com/node/145988","date":1745320116000,"content":"<div><div><div><p>Duolingo เปิดคอร์สสอนหมากรุกสำหรับมือใหม่ เพื่อให้การเล่นหมากรุก เป็นเรื่องที่ง่ายและสนุกขึ้น โดยเริ่มเปิดให้ทดสอบบน iOS เวอร์ชันภาษาอังกฤษ</p>\n<p>Duolingo เลือกเจาะกลุ่มมือใหม่เป็นหลัก สอนตั้งแต่พื้นฐานอย่างการเดินหมากของแต่ละตัว ไปจนถึงเทคนิคจับกินหมาก การรุก และโจทย์ย่อยต่าง ๆ เหมือนกับการเรียนภาษาบน Duolingo ที่ตัวคอร์สจะปรับตามความรู้ของผู้เรียน ทำให้ทุกคนเริ่มต้นได้ในระดับที่เหมาะสม ในขณะที่แอปอื่น ๆ เน้นสอนหมากรุกสำหรับผู้เล่นระดับกลางถึงสูง</p>\n<p>ผู้ใช้จะได้ฝึกเล่นเกมกับ Oscar ตัวละครโค้ชหมากรุกสุดคิ้วท์ของ Duolingo ซึ่งจะปรับระดับความยากให้เข้ากับความสามารถของผู้ใช้ ถ้าเล่นพลาด ตัวแอปจะให้คำใบ้ หรือแสดงให้ดูเลยว่าควรขยับตัวหมากไปตรงไหน สอนแบบชิล ๆ ไม่กดดันผู้เล่น</p>\n<p>นอกจากนี้ คอร์สเรียนหมากรุกจะแบ่งเป็นหมวด ๆ ซึ่งจะสอดคล้องตามระดับคะแนน Elo ที่ใช้วัดทักษะการเล่นหมากรุกจริง ทำให้ผู้ใช้สามารถติดตามพัฒนาการของตัวเองได้เหมือนกับการแข่งหมากรุกในชีวิตจริง โดยผู้ใช้สามารถเล่นกับ Oscar เท่านั้น ยังไม่เปิดให้ลองกับผู้ใช้คนอื่น</p>\n<p>นี่เป็นอีกหนึ่งคอร์สใหม่ของ Duolingo หลังเปิดตัวคอร์สเรียนเลขและดนตรีเมื่อไม่นานมานี้ ซึ่งทีมงานก็บอกว่า คอร์สหมากรุกถูกพัฒนาเร็วที่สุดตั้งแต่เคยมีมา จากไอเดียที่ถูกเสนอในเดือนสิงหาคม ปี 2023 วิศวกรคนแรกเริ่มลงมือสร้างในเดือนพฤศจิกายน และเพียงไม่กี่เดือน ก็เริ่มเปิดให้ทดสอบได้แล้ว โดยมี AI ช่วยเร่งการพัฒนาคอร์สเรียน</p>\n<p>Duolingo บอกว่าหนึ่งในเหตุผลที่เลือกทำคอร์สหมากรุก คืออยากให้คนรุ่นใหม่หันมาสนใจเกมคลาสสิกเกมนี้มากขึ้น และด้วยสไตล์การสอนที่สนุก เรียบง่าย และเข้าถึงง่ายของ Duolingo คอร์สหมากรุกนี้น่าจะเป็นจุดเริ่มต้นที่ดีสำหรับใครที่อยากลองเล่นเกมนี้ดู ไม่ว่าจะเป็นมือใหม่จริง ๆ หรือแค่อยากฝึกฝีมือแบบสบาย ๆ ก็เรียนได้เลยผ่านแอปเดียวจบ</p>\n<p>ที่มา: <a href=\"https://www.theverge.com/news/649319/duolingo-chess-course-ios-test\">The Verge</a>, <a href=\"https://www.fastcompany.com/91317214/duolingo-will-start-teaching-chess-soon\">Fast Company</a>, และ <a href=\"https://venturebeat.com/business/duolingos-next-move-is-teaching-chess/\">Venture Beat</a></p>\n<p><img alt=\"alt=&quot;Duolingo&quot;\" src=\"https://www.blognone.com/sites/default/files/externals/8ce4a9695b399e075215d2083a16e420.jpeg\" /></p>\n</div></div></div><div><div>Topics: </div><div><div><a href=\"/topics/duolingo\">Duolingo</a></div><div><a href=\"/topics/games\">Games</a></div><div><a href=\"/topics/ios\">iOS</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9b01a3dcc7edf572ad4c6ca0dbe1bf6a4bdd75cb50fe3b0964db0f9a8d222bc1","category":"Thai"}
{"title":"ทีมผู้สร้างม็อด Fallout London เผย ในอนาคตอยากตั้งเป็นสตูดิโอเกมอิสระ ทำเกมของตัวเอง","link":"https://www.blognone.com/node/141381","date":1723525830000,"content":"<div><div><div><p>หลังจาก<a href=\"https://www.blognone.com/node/141087\">ชุมชนผู้สร้างม็อด Fallout London ของ Fallout 4 พัฒนาม็อดจนเสร็จ</a> เปิดให้ผู้เล่นเข้ามาดาวน์โหลดเล่นกัน เกมได้รับการยกย่องในแง่ความละเอียดและความลึกของเนื้อหา (จนเรียกว่าเป็นเกมใหม่อีกเกมได้เลย) ก็มีคำถามตามมาว่าทีมพัฒนาม็อดจะทำอะไรกันต่อ</p>\n<p>Dean Carter หนึ่งทีมพัฒนาม็อดที่ใช้ชื่อกลุ่มว่า Team Folon (ย่อมาจาก Fallout London) ให้สัมภาษณ์กับ BBC ว่าทีมพัฒนาจะยกระดับตัวเองขึ้นมาเป็นสตูดิโอพัฒนาเกมอิสระ โดยบอกว่าในระยะสั้น ทีมจะพัฒนาเนื้อหาเพิ่มให้กับ Fallout London ต่อไป ตามแผนการพัฒนาจะเพิ่มฉากจบแบบใหม่ชื่อ Wild Card Ending เข้ามาในอนาคต รวมถึงการออกแพตช์แก้ปัญหาต่างๆ ด้วย</p>\n<p>แต่เมื่อถึงจุดหนึ่งที่ทีมพัฒนาพอใจกับคุณภาพของ Fallout London แล้ว ทีมก็คงแยกย้ายกันไป เพราะ Fallout London เป็นม็อดแจกฟรี ทุกคนมาทำด้วยใจรัก และมีรายได้จากเงินบริจาคของผู้เล่น ไม่สามารถเป็นอาชีพจริงๆ ได้ ในระยะถัดไป ทีมงานบางส่วนหวังว่าจะเปิดบริษัทเกมอิสระ และสร้างเกมของตัวเองขึ้นมา โดยไม่ต้องพึ่งพาเกมของ Bethesda ที่จะเปลี่ยนระบบเมื่อไรก็ได้ ส่งผลให้ตัวม็อดต้องปรับตัวตามอยู่เสมอ</p>\n<p>จากสถิติของ GOG ม็อด Fallout London มียอดดาวน์โหลดสูงถึง 500,000 ครั้งภายใน 24 ชั่วโมงแรกที่เปิดให้ดาวน์โหลด</p>\n<p>ที่มา - <a href=\"https://www.videogameschronicle.com/news/fallout-londons-developers-plan-to-launch-an-indie-studio/\">VGC</a></p>\n<p><img src=\"https://www.blognone.com/sites/default/files/externals/bb5408cc8ff0d623234a327634cfb58d.jpg\" /></p>\n</div></div></div><div><div>Topics: </div><div><div><a href=\"/topics/fallout\">Fallout</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ba8c6d23282c5ebeeadc0403f7e2726439bf33c5b989534bb6e7f127a1498d8c","category":"Thai"}
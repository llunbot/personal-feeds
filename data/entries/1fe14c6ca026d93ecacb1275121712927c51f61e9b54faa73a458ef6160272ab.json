{"title":"iFixit ให้คะแนนซ่อมง่าย Steam Deck OLED 9/10 พัฒนาจากรุ่นก่อน, Legion Go ได้ 8/10","link":"https://www.blognone.com/node/136947","date":1701050285000,"content":"<div><div><div><p>iFixit ลองแกะเครื่องเล่นเกมพีซีพกพารุ่นใหม่ 2 รุ่นที่วางขายช่วงนี้คือ <a href=\"https://www.blognone.com/node/136670\">Steam Deck OLED</a> และ <a href=\"https://www.blognone.com/node/135550\">Lenovo Legion Go</a> ผลออกมาว่าซ่อมง่ายทั้งคู่</p>\n<p><strong>Steam Deck OLED</strong> ได้คะแนนซ่อมง่าย (repairability scale) สูงถึง 9/10 เพิ่มขึ้นจาก <a href=\"https://www.ifixit.com/News/57101/steam-deck-teardown\">Steam Deck รุ่นแรกที่ได้ 7/10</a> โดย iFixit ชื่นชมว่าจอ OLED แบบใหม่ใช้กรอบจอด้านนอก (กรอบสีดำ) ขนาดเท่ากับรุ่น LCD เดิม แม้ว่าขนาดตัวจอต่างกันก็ตาม ดังนั้นชิ้นส่วนหรืออุปกรณ์เสริมเดิมสามารถใช้ด้วยกันได้, ปรับปรุงวิธีการวางสายเคเบิลภายใน แกะแล้วจะพบสายวางอยู่บนเมนบอร์ด ดีขึ้นจากเดิมที่อยู่ใต้บอร์ดและต้องแกะบอร์ดขึ้นมาก่อน ส่วนข้อเสียมีเล็กน้อยคือแบตเตอรี่ใช้กาวแปะติด และพอร์ต USB-C/สล็อต microSD ใช้วิธีเชื่อมติดเลย</p>\n<p><strong>Lenovo Legion Go</strong> ได้คะแนน 8/10 ภาพรวมคือซ่อมง่ายเช่นกัน แบตเตอรี่ใช้เทปยึด แกะง่ายกว่าติดกาว แต่ได้คะแนนน้อยกว่า Steam Deck OLED เพราะวางสายเคเบิลไม่เป็นระเบียบเท่า แกะชิ้นส่วนได้ยาก, ชิ้นส่วนจอแกะได้ยากกว่า ทีมงาน iFixit แกะแล้วทำจอร้าว,</p>\n<p>iFixit ยังให้ความสนใจกับเมาส์ของ Lenovo Legion Go ที่ถือเป็นนวัตกรรมของเครื่องเกมพกพา โดยพบว่าเป็นเมาส์แบบ optical ไม่ได้เป็นแบบเลเซอร์ (มีความต่างกันเล็กน้อยในแง่เทคนิค) ส่วนจอยสติ๊กเป็นเซ็นเซอร์แบบแม่เหล็ก Hall effect ที่ดีกว่าแบบ Potentiometer ทำให้มีโอกาส drift ได้ยากกว่า</p>\n<p>เครื่องเล่นเกมทั้งสองรุ่นยังเปิดเผยคู่มือการซ่อมต่อสาธารณะ ซึ่งมีผลต่อคะแนนด้วย โดย Steam Deck OLED มีสัญญากับ iFixit ในการขายอะไหล่แก่คนทั่วไป ช่วยให้คะแนนเยอะกว่า Lenovo ที่ยังไม่ได้ขายอะไหล่ Legion Go แก่คนทั่วไปในตอนนี้ (แม้ทำกับอะไหล่โน้ตบุ๊กก็ตาม)</p>\n<p><img alt=\"No Description\" src=\"https://www.blognone.com/sites/default/files/externals/52e715f718a0dea0d4ae1cf4fc884fde.jpg\" /></p>\n<p>ที่มา - <a href=\"https://www.ifixit.com/News/86954/handheld-head-to-head-steam-deck-oled-v-legion-go\">iFixit</a></p>\n</div></div></div><div><div>Topics: </div><div><div><a href=\"/topics/ifixit\">iFixit</a></div><div><a href=\"/topics/hardware\">Hardware</a></div><div><a href=\"/topics/steam-deck\">Steam Deck</a></div><div><a href=\"/topics/legion\">Legion</a></div><div><a href=\"/topics/handheld\">Handheld</a></div><div><a href=\"/topics/lenovo\">Lenovo</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1fe14c6ca026d93ecacb1275121712927c51f61e9b54faa73a458ef6160272ab","category":"Thai"}
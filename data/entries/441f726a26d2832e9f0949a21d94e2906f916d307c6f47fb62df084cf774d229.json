{"title":"รีวิว Huawei MateBook 14s โน้ตบุ๊กทำงานที่โดดเด่นด้วยจอ 2.5K อัตรารีเฟรช 90Hz","link":"https://www.blognone.com/node/126083","date":1638334913000,"content":"<div><div><div><p>Huawei ทำโน้ตบุ๊กตระกูล MateBook มาแล้วหลายรุ่น จุดเด่นคือสเปกและการทำงานที่เข้ากันได้กับอีโคซิสเท็มของ Huawei แม้ช่วงแรกๆ ที่ออกมาจะดีไซน์คล้ายตระกูล MacBook ไปบ้างแต่ปัจจุบันดีไซน์ก็แยกออกมาเป็น Huawei อย่างชัดเจน และสเปกเครื่องก็ไม่ได้น้อยหน้าแบรนด์โน้ตบุ๊ก Windows ตระกูลอื่นๆ</p>\n<p>Huawei MateBook 14s เป็นโน้ตบุ๊กอีกรุ่นของ Huawei ที่จัดเต็มไม่ใช่เล่นๆ สเปกให้มาทั้ง Core i5-11300H และ Core i7-11370H ที่เป็นซีพียู Intel เจ็นเนอเรชั่นล่าสุด พร้อมจอสัมผัส เป็น LCD แบบขอบบาง ความละเอียด 2520x1680 พิกเซล และให้อัตรารีเฟรชมาถึง 90Hz แทนที่จะเป็น 60Hz เหมือนโน้ตบุ๊กทำงานทั่วไป</p>\n<p><img src=\"https://www.blognone.com/sites/default/files/externals/f49c0a9b84eed4a5458837db9d10c8ec.png\" /></p>\n<p><strong>สเปก Huawei MateBook 14s</strong></p>\n<ul>\n<li>จอสัมผัส 14.2 นิ้ว ความละเอียด 2.5K อัตรารีเฟรช 90Hz/60Hz</li>\n<li>ซีพียู Core i7-11370H</li>\n<li>แรม LPDDR4x 16GB</li>\n<li>SSD NVMe PCIe 1TB</li>\n<li>กล้องหน้า 720P รองรับ Windows Hello</li>\n<li>แสกนลายนิ้วมือที่ปุ่มเปิด</li>\n<li>พอร์ตเชื่อมต่อ USB-C x 2 (รองรับการชาร์จแบบ PD, เป็น Thunderbolt 4 x1), USB3.2 Gen 1 x 1, HDMI x 1, พอร์ตหูฟัง 3.5 มม. แบบคอมโบ</li>\n<li>แบตเตอรี่ 60Wh ชาร์จเร็ว 65W</li>\n<li>น้ำหนัก 1.45 กิโลกรัม (1.65 กิโลกรัม รวมสายและอแดปเตอร์)</li>\n</ul>\n<p><strong>ตัวเครื่องภายนอก</strong></p>\n<p>สีเมทัลลิก Space Gray จะออกเรียบหรู เหมาะกับวัยทำงาน สำหรับคนสดใสจะมีอีกสีคือ Spruce Green เป็นตัวเลือก  โลโก้ HUAWEI ด้านหลังเป็นตัวหนังสือล้วน ตัวเครื่องหนาประมาณ 16.7 มิลลิเมตร ไม่ได้บางเฉียบ แต่ก็ไม่ได้เทอะทะจนเกินไป ความหนาประมาณโน้ตบุ๊กทำงานทั่วไป น้ำหนักอยู่ที่ 1.45 กิโลกรัม และ 1.65 กิโลกรัมเมื่อรวมอแดปเตอร์และสาย</p>\n<p><img src=\"https://www.blognone.com/sites/default/files/externals/6b33013e1e6ae1b5f730958b6ce9df88.jpg\" /><img src=\"https://www.blognone.com/sites/default/files/externals/f6bc6046b7bfeffaa842e93730e01934.jpg\" /><img src=\"https://www.blognone.com/sites/default/files/externals/46c91eb9255796345c912a27ebb1f5ab.jpg\" /></p>\n<p><strong>หน้าจอสัมผัส 90Hz อัตราส่วนจอต่อตัวเครื่อง 90%</strong></p>\n<p>จุดเด่นแรก ที่เห็นตั้งแต่เปิดเครื่องมา จะเป็นหน้าจอที่ขอบบางมากๆ อัตราส่วนจอต่อตัวเครื่อง 90% และยังเป็นจอสัมผัสแบบ LTPS LCD ความละเอียด 2520x1680 พิกเซล ซึ่งกำลังดี เพราะหน้าจอโน้ตบุ๊กขนาด 14.2 นิ้วนี่หน้าจอ 4K อาจจะเกินพอไปหน่อย และถ้าใส่มาอาจจะทำให้กินแบตเตอรี่มากขึ้นด้วย ด้วยความที่ Huawei ให้จอให้มาแบบ 90Hz</p>\n<p>หน้าจอรองรับมาตรฐานสี sRGB 100% สว่างสูงสุด 400 nits อาจจะดูต่ำเล็กน้อย แต่ถ้าไม่ได้ทำงานในที่มีแสงจากด้านนอกเข้ามาเยอะมากก็ยังพอไหว ผู้เขียนเอามาลองเทสต์ด้วยการทำงานริมหน้าต่างก็ยังทำงานได้อยู่ตามปกติ</p>\n<p><img src=\"https://www.blognone.com/sites/default/files/externals/5b9ac643449f1aef8b773e3728f7e07a.jpg\" /></p>\n<p><strong>คีย์บอร์ดและทัชแพด</strong></p>\n<p>คีย์บอร์ดเครื่องทดสอบยังไม่มีภาษาไทย ทาง Huawei ให้เป็นแผ่นซิลิโคนมาสำหรับใช้งาน แต่สอบถามแล้วเครื่องที่วางจำหน่ายจริงจะมีสกรีนภาษาไทยมาด้วย ระยะปุ่มกดอยู่ที่ประมาณ 1.5 มม. ซึ่งทดลองใช้พิมพ์งานแล้วก็ไม่มีปัญหาอะไร ตัว Windows Hello ทำงานได้ว่องไวเหมือนเดิม แต่ใครที่ต้องทำงานแล้วใส่แมสก์ไปด้วย ก็มีตัวสแกนลายนิ้วมือมาให้ในปุ่มพาวเวอร์เลย สะดวกมากๆ</p>\n<p><img src=\"https://www.blognone.com/sites/default/files/externals/60050f1c5031cdac54bb184e05b3cf18.jpg\" /></p>\n<p><strong>พอร์ตเชื่อมต่อ</strong></p>\n<p>พอร์ตเชื่อมต่อด้านขวาให้มาเป็น USB-A สำหรับเม้าส์ทั้งไร้สายและมีสาย หรืออุปกรณ์อื่นๆ ที่ยังใช้ USB-A อยู่ ส่วนพอร์ตด้านซ้ายจะเป็น USB Type-C หนึ่งพอร์ตที่รองรับทั้งการชาร์จ การส่งข้อมูล และการต่อจอนอก และสำหรับรุ่น Core i7 จะมี USB Type-C อีกหนึ่งพอร์ตเป็นแบบ Thunderbolt 4 มาให้ด้วย และยังมีพอร์ต HDMI ช่วยให้ต่อหน้าจอนอก หรือทีวีทั่วไปได้สะดวก ถ้าต้องไปใช้งานนอกสถานที่ รวมถึงมีพอร์ตหูฟัง 3.5 มม. แบบคอมโบอยู่</p>\n<p><img src=\"https://www.blognone.com/sites/default/files/externals/44e9f010ce309bc59d4b59b4d3c4b4f5.jpg\" /><img src=\"https://www.blognone.com/sites/default/files/externals/762cc4677effdb961551dfdeedc47f73.jpg\" /></p>\n<p><strong>สเปกกับการใช้งาน</strong></p>\n<p>รุ่น Core i7-11370H ให้สเปกมาค่อนข้างจัดเต็ม คือให้ SSD แบบ NVMe PCIe มาถึง 1TB และให้พอร์ต Thunderbolt 4 มาด้วย เสียดายตัวเลือกแรมมีแค่ 8GB และ 16GB สำหรับการทำงานทั่วไปยังเหลือๆ ใช้อยู่ แต่งานที่ต้องใช้แรมปริมาณมากอาจไม่พอ ตัวการ์ดจอเป็นออนบอร์ด Intel Iris Xe เพียงพอตัดรูปเล็กๆ น้อยๆ แต่ไม่พอเล่นเกมบนความละเอียด 2.5K แน่ๆ ถ้าไม่เล่นเกมเก่าๆ ที่ปรับต่ำสุด หรือลดความละเอียดลง</p>\n<p>ผลทดสอบความเร็ว Geekbench ฝั่ง Single-Core ทำได้ 1224 คะแนน ส่วน Multi-Core ทำได้ 5006 คะแนน ซึ่งก็เป็นความเร็วปกติของ Core-i7 11370H ที่ใช้งานทั่วไปได้เหลือแหล่ ส่วนความเร็ว SSD แบบ Sequential Read อยู่ในระดับเกิน 3000 MB/s ส่วน Sequential Write ก็อยู่ในระดับ เกิน 2000 MB/s  ถือว่าเร็วปรู้ดปร้าด</p>\n<p>แบตเตอรี่ 60Wh ใช้งานได้ประมาณ 7-8 ชั่วโมงก่อนต้องชาร์จ แต่อแดปเตอร์ชาร์จที่แถมมาให้เป็นแบบชาร์จเร็ว 65W ใช้เวลาชาร์จไม่นานก็พอใช้งานได้ยาวๆ แล้ว</p>\n<p><img src=\"https://www.blognone.com/sites/default/files/externals/7dcbe266ee7bcc29a59592cc3e70e5e5.png\" /><img src=\"https://www.blognone.com/sites/default/files/externals/b860c06d7e21eab8d09241083e8c346b.png\" /><img src=\"https://www.blognone.com/sites/default/files/externals/29af4a5a5ee7b085ac995277ad7e3997.png\" /></p>\n<p><strong>สรุป</strong></p>\n<p>Huawei MateBook มีจุดเด่นที่หน้าจอ 2.5K แบบ 90Hz ที่ขอบบาง น่าจะเหมาะสำหรับการทำงานและดูคอนเทนต์ต่างๆ หรือแต่งภาพเล็กๆ น้อยๆ ด้านประสิทธิภาพอาจจะมีข้อด้อยอยู่บ้างที่มีตัวเลือกแรมสูงสุดแค่ 16GB แต่โดยรวมด้านอื่นก็ไม่ได้มีปัญหา ตัวเครื่องพกพาสะดวกคุณภาพประกอบดี ไม่ได้หนักหรือหนาเกินไป</p>\n<p>ฟีเจอร์อื่นๆ อาจจะสามารถหาได้ในโน้ตบุ๊กทำงานทั่วไป แต่สุดท้ายแล้วปัจจัยที่น่าจะตัดสินกันจริงๆ น่าจะอยู่ที่หน้าจอ ซึ่งถ้าใครต้องการหน้าจอ 2.5K แบบ 90Hz แล้ว Huawei MateBook 14s ก็จะเป็นโน้ตบุ๊กสายทำงานเพียงหนึ่งในไม่กี่รุ่นที่มีฟีเจอร์นี้</p>\n<p>สำหรับราคา รุ่น Core i5-11300H กับแรม 8GB และ SSD 512GB ราคาจะอยู่ที่ 40,990 บาท ส่วน Core-i7 กับแรม 16GB และ SSD 1TB ราคาจะอยู่ที่ 55,990 บาท ซึ่งก็ถือว่าไม่เบา แต่ถ้าอยากได้หน้าจอคุณภาพดีๆ รีเฟรชเรตสูง โน้ตบุ๊กรุ่นนี้ก็เป็นอีกตัวเลือกที่หน้าสนใจ</p>\n</div></div></div><div><div>Topics: </div><div><div><a href=\"/topics/huawei\">Huawei</a></div><div><a href=\"/topics/laptop\">Laptop</a></div><div><a href=\"/topics/review\">Review</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"441f726a26d2832e9f0949a21d94e2906f916d307c6f47fb62df084cf774d229","category":"Thai"}
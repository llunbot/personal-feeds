{"title":"กูเกิลเปิดตัว Gemini 2.0 Pro โมเดลรุ่นใหญ่สุด และ Gemini 2.0 Flash-Lite รุ่นเล็ก ตอบเร็ว ราคาถูก","link":"https://www.blognone.com/node/144520","date":1738802608000,"content":"<div><div><div><p>หลังจากอยู่แต่กับ <a href=\"https://www.blognone.com/node/143586\">Gemini 2.0 Flash ตัวเล็ก</a> มาตั้งแต่เดือนธันวาคม 2024 ในที่สุดกูเกิลก็เปิดตัวโมเดลรุ่นใหญ่ <strong>Gemini 2.0 Pro</strong> ที่สถานะยังเป็นรุ่นทดสอบ (Experimental) ให้ทดลองใช้ผ่าน Google AI Studio และ Vertex AI</p>\n<p>กูเกิลบอกว่า Gemini 2.0 Pro มีความสามารถสูงเรื่องการเขียนโค้ด การตอบพรอมต์ที่ซับซ้อน มีความเข้าใจโลกและคิดอย่างเป็นเหตุเป็นผลสูงสุดของโมเดล Gemini ทั้งหมด และยัง<a href=\"https://www.blognone.com/node/140635\">รองรับ context window ขนาดใหญ่ 2 ล้านโทเค็น เท่ากับ Gemini 1.5 Pro รุ่นก่อนหน้า</a></p>\n<p>เบนช์มาร์คที่กูเกิลนำมาโชว์เปรียบเทียบกับ Gemini 2.0 Flash นั้นดีขึ้นเกือบทุกด้าน (แม้บางอย่างยังแพ้ Gemini 2.0 Flash อยู่เล็กน้อย เช่น FACTS Grounding) คาดว่ากูเกิลจะทยอยอัพเดต Gemini 2.0 Pro เวอร์ชันย่อยๆ ไปเรื่อยๆ ก่อนออกตัวจริง <a href=\"https://www.blognone.com/node/143718\">ท่าเดียวกับที่ทำตอน Gemini 2.0 Flash</a></p>\n<p><img alt=\"No Description\" src=\"https://www.blognone.com/sites/default/files/externals/442626dd3cf5df0a19b053aa8fba11ca.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/ed14cf340ac27d3cf9ec055fd01c0179.gif\" /></p>\n<p>นอกจากโมเดลตัวใหญ่แล้ว กูเกิลยังออก <strong>Gemini 2.0 Flash-Lite</strong> เวอร์ชันเล็กลงของ Gemini 2.0 Flash ที่เอามาใช้แทน Gemini 1.5 Flash โดยให้คำตอบดีขึ้น และยังคงความเร็ว-ราคาเท่ากับ Gemini 1.5 Flash (ดูตารางราคาประกอบ)</p>\n<p>ส่วนโมเดล Gemini 2.0 Flash ตัวมาตรฐาน ตอนนี้เข้าสถานะ generally available เปิดให้ใช้งานผ่าน API ใน Google AI Studio และ Vertex AI เรียบร้อยแล้ว</p>\n<p><img alt=\"No Description\" src=\"https://www.blognone.com/sites/default/files/externals/a974b6d0b049ba6287caeed5caed0fe2.png\" /></p>\n<p><img alt=\"No Description\" src=\"https://www.blognone.com/sites/default/files/externals/48d1d77c02e71e0b12c4a8a577137db8.png\" /></p>\n<p>เพื่อความเข้าใจที่ตรงกัน ตอนนี้โมเดลตระกูล Gemini 2.0 มีรุ่นย่อยทั้งหมด 4 ตัวคือ</p>\n<ul>\n<li>Gemini 2.0 Flash</li>\n<li>Gemini 2.0 Pro (Experimental)</li>\n<li>Gemini 2.0 Flash-Lite</li>\n<li><a href=\"https://www.blognone.com/node/144245\">Gemini 2.0 Flash Thinking (Experimental)</a></li>\n</ul>\n<p><img alt=\"No Description\" src=\"https://www.blognone.com/sites/default/files/externals/416d21456374ad8b09510693ded85a6f.jpg\" /></p>\n<p>ที่มา - <a href=\"https://blog.google/technology/google-deepmind/gemini-model-updates-february-2025/\">Google</a>, <a href=\"https://developers.googleblog.com/en/gemini-2-family-expands/?linkId=12807127\">Google for Developers</a></p>\n</div></div></div><div><div>Topics: </div><div><div><a href=\"/topics/gemini\">Gemini</a></div><div><a href=\"/topics/llm\">LLM</a></div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9402d98c112da691b926d754dc123ba1a0f604c9f60753e5f299c255ccfc375d","category":"Thai"}
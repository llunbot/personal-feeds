{"title":"Apple ปรับโครงสร้างบริหารส่วน App Store รองรับกฎหมาย EU - ผู้บริหารประกาศลาออก","link":"https://www.blognone.com/node/141558","date":1724288299000,"content":"<div><div><div><p>แอปเปิลได้ปรับโครงสร้างการบริหารในส่วน App Store โดยแยกเป็นสองทีม คือส่วนที่ดูแล App Store ของแอปเปิลเดิม และส่วนที่ดูแลสโตร์ของนักพัฒนาภายนอก (Alt Store) ที่ทำ<a href=\"https://www.blognone.com/node/137682\">เพื่อรองรับกฎหมายดิจิทัลของสหภาพยุโรป</a></p>\n<p>ผลจากการปรับโครงสร้างใหม่นี้ Matt Fischer รองประธานของแอปเปิลที่รับผิดชอบ App Store ได้ประกาศลาออกจากบริษัท มีผลในช่วงกลางเดือนตุลาคมเป็นต้นไป โดยเขาบอกว่ามีแผนเรื่องการลาออกมาระยะหนึ่งแล้ว เมื่อแอปเปิลประกาศปรับโครงสร้าง App Store ใหม่นี้ จึงเป็นโอกาสดีที่ให้ทีมงานได้ขึ้นมารับผิดชอบแทน โดยมี Carson Oliver ดูแลส่วน App Store ของแอปเปิล และ Ann Thai ดูแลส่วน Alt Store ซึ่งมี Phil Schiller ดูแลในภาพรวมของสองส่วนนี้</p>\n<p>Matt Fischer ร่วมงานกับแอปเปิลมาตั้งแต่ปี 2003 โดยดูแลส่วน iTunes Music Store และเป็นรองประธานดูแลส่วน App Store ตั้งแต่ปี 2010 จนกลายเป็นแพลตฟอร์มที่มีการเติบโตและสร้างรายได้สูงให้แอปเปิล</p>\n<p>ที่มา: <a href=\"https://www.bloomberg.com/news/articles/2024-08-21/apple-s-app-store-head-to-leave-in-reorganization-amid-global-scrutiny\">Bloomberg</a> และ <a href=\"https://www.linkedin.com/feed/update/urn:li:activity:7232128201488003073/\">Matt Fischer</a></p>\n<p><img alt=\"No Description\" src=\"https://www.blognone.com/sites/default/files/externals/ac0c5ab38d329bf7ee85f771afdc1970.png\" /></p>\n</div></div></div><div><div>Topics: </div><div><div><a href=\"/topics/app-store\">App Store</a></div><div><a href=\"/topics/apple\">Apple</a></div><div><a href=\"/topics/management\">Management</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f98d4a39ef5a0392b3a71dd592914966cf55dd51aed336863ec804045c55d37c","category":"Thai"}
{"title":"Apple อาจโฟกัส CarPlay มากขึ้นกว่าเดิม เพราะเป็นพื้นที่สุดท้ายในรถยนต์ที่เหลืออยู่","link":"https://www.blognone.com/node/138749","date":1710726877000,"content":"<div><div><div><p>Mark Gurman แห่ง Bloomberg รายงานข้อมูลแอปเปิลในจดหมายข่าวประจำสัปดาห์ Power On คราวนี้ว่าด้วย CarPlay แพลตฟอร์มเชื่อมต่ออุปกรณ์ iOS กับรถยนต์</p>\n<p>โดยหลังจากแอปเปิลประกาศ<a href=\"https://www.blognone.com/node/138432\">ยกเลิกโครงการ</a>พัฒนารถยนต์ไร้คนขับไปก่อนหน้านี้ ทำให้ CarPlay จึงเป็นพื้นที่สุดท้ายที่แอปเปิลเหลืออยู่ในวงการรถยนต์ตอนนี้ จึงคาดว่าแอปเปิลจะกลับมาโฟกัสที่ CarPlay มากขึ้น แต่ปัญหาใหญ่คือคู่แข่งทางตรงอย่าง Android Auto ได้ก้าวนำไปก่อนแล้วด้วยการพัฒนา <a href=\"https://www.blognone.com/node/109524\">Android Automotive</a> ที่เป็นระบบปฏิบัติการติดตั้งมาในรถยนต์เลย</p>\n<p>Android Automotive ที่เปิดตัวในปี 2017 ประสบความสำเร็จมากพอสมควร มีรถยนต์หลายค่ายเช่น <a href=\"https://www.blognone.com/node/118013\">Polestar</a>, <a href=\"https://www.blognone.com/node/136482\">Porsche</a>, <a href=\"https://www.blognone.com/node/129211\">BMW</a>, <a href=\"https://www.blognone.com/node/133132\">Volkswagen</a>, <a href=\"https://www.blognone.com/node/138041\">Ford</a>, <a href=\"https://www.blognone.com/node/131945\">Honda</a> และ <a href=\"https://www.blognone.com/node/133256\">General Motors</a> ที่ติดตั้ง Android Automotive มาให้เลย ส่วนแบ่งตลาดตอนนี้อยู่ที่ประมาณ 35%</p>\n<p>แอปเปิลเองก็ปรับตัวในสถานการณ์นี้ เปิดตัว CarPlay ใหม่ ตั้งแต่ปี 2022 อย่างไรก็ตาม CarPlay ใหม่นั้น ต้องมีการคัสตอมให้รองรับกับหน้าจอของรถแต่ละรุ่น ทำให้แอปเปิลโฟกัสที่รถยนต์ระดับบน เลยมีเพียง Aston Martin รุ่น DB12 และ Porsche (ยังไม่ระบุรุ่น) ที่รองรับ CarPlay ใหม่จนถึงตอนนี้</p>\n<p>การยกเลิกโครงการรถไร้คนขับจึงเป็นโอกาสที่แอปเปิลจะมาโฟกัส CarPlay มากขึ้นกว่าเดิม แนวทางแอปเปิลเพื่อทำเงินจากส่วนนี้จึงมีหลายวิธี เช่น ต่อรองกับผู้ผลิตรถยนต์คิดเงินค่าซัพพอร์ต CarPlay, ออก CarPlay+ กับผู้ใช้งาน จ่ายเงินแลกฟีเจอร์เพิ่มเติม หรืออาจไปไกลกว่านั้นทำ CarPlay ที่คัสตอมได้ให้รถยนต์แต่ละค่ายนำไปปรับใช้ตามเหมาะสมเลย</p>\n<p>ที่มา: <a href=\"https://www.bloomberg.com/news/newsletters/2024-03-17/apple-aapl-revamped-carplay-becomes-last-hope-after-apple-car-is-canceled-ltvif8zt\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/a6fee4093f01ee6b5c35fa30a724b878.jpeg\" /></p>\n</div></div></div><div><div>Topics: </div><div><div><a href=\"/topics/carplay\">CarPlay</a></div><div><a href=\"/topics/apple\">Apple</a></div><div><a href=\"/topics/automobile\">Automobile</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2b579f8bac00b0a8a5da88ba7cdd399040122adb3c71fe25c06ca6e0faed3856","category":"Thai"}
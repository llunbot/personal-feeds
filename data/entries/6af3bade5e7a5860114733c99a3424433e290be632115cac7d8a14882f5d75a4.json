{"title":"กสทช. สหรัฐฯ สั่งปรับค่ายมือถือ 4 ค่ายหลักกว่า 7,000 ล้านบาท ฐานขายพิกัดผู้ใช้โดยไม่ได้รับอนุญาต","link":"https://www.blognone.com/node/139484","date":1714432102000,"content":"<div><div><div><p>กสทช. สหรัฐฯ หรือ FCC ประกาศสั่งปรับค่ายโทรศัพท์มือถือสี่่ค่าย ได้แก่ Sprint, T-Mobile, AT&amp;T, และ Verizon ฐานส่งต่อข้อมูลพิกัดผู้ใช้ตามเวลาจริงไปยังบริษัทภายนอกโดยไม่ได้รับอนุญาตชัดเจน และไม่มีมาตรการรักษาความเป็นส่วนตัวที่ดีพอ</p>\n<p>บริษัททั้งสี่ส่งต่อข้อมูลพิกัดไปยังบริษัทตัวกลางที่รวบรวมข้อมูล หรือ aggregator และขายต่อไปยังบริษัทการตลาดที่ต้องการข้อมูลพิกัดผู้ใช้ แม้ว่าบริษัทเหล่านี้มักจะอ้างว่าไม่ได้เปิดเผยตัวตนของโทรศัพท์เครื่องใดเครื่องหนึ่ง แต่ในความเป็นจริงเมื่อข้อมูลมีจำนวนมาก คนร้ายก็อาจจะรู้ได้ว่าหมายเลขประจำตัวเครื่องนั้นๆ เป็นใคร</p>\n<p>ประเด็นการขายข้อมูลพิกัดเป็นประเด็นขึ้นมา เมื่อบริษัทหนึ่งที่ซื้อข้อมูลไปคือ Securus ที่นำข้อมูลพิกัดไปค้นหาบุคคลรายคนได้อย่างแม่นยำ แม้ Securus จะอ้างว่าให้บริการกับเจ้าหน้าที่รัฐเท่านั้นก็ตาม <a href=\"https://www.nytimes.com/2018/05/10/technology/cellphone-tracking-law-enforcement.html\">แต่ก็มีข่าวเปิดเผยออกมาว่านายอำเภอคนหนึ่งใช้บริการนี้ส่องตำแหน่งของคนที่ไม่เกี่ยวข้องกับงาน</a> อย่างน้อย 11 ครั้ง</p>\n<p>FCC ดำเนินคดีนี้มาตั้งแต่ปี 2020 โดยยื่นหนังสือชี้ความผิด Notices of Apparent Liability (NAL) ไปแล้ว หลังจากนั้นจึงอยู่ระหว่างการโต้แย้งจากบริษัท โดยหลังจากพิจารณาข้อโต้แย้ง ค่าปรับของ AT&amp;T และ Sprint อยู่ที่ 57 ล้านดอลลาร์ และ 12 ล้านดอลลาร์คงเดิม ขณะที่ T-Mobile อยู่ที่ 80 ล้านดอลลาร์ และ Verizon อยู่ที่ 47 ล้านดอลลาร์ ลดลงเล็กน้อย</p>\n<p>AT&amp;T โต้แย้งคำสั่งปรับครั้งนี้ว่าเป็นการลงโทษบริษัททั้งที่คนละเมิดเป็นบริษัทอื่น ขณะที่ Verizon โต้แย้งว่าประเด็นที่มีปัญหานั้นเป็นเพียงส่วนน้อยมากๆ และบริษัทก็ตัดการใช้งานและปิดบริการนี้ไปแล้ว ทั้งสองบริษัทเตรียมยื่นอุทธรณ์คำสั่งต่อไป</p>\n<p>ที่มา - <a href=\"https://arstechnica.com/tech-policy/2024/04/fcc-fines-big-three-carriers-196m-for-selling-users-real-time-location-data/\">ArsTechnica</a>, <a href=\"https://docs.fcc.gov/public/attachments/DOC-402213A1.pdf\">FCC</a></p>\n<p><img src=\"https://www.blognone.com/sites/default/files/externals/a318253981c4af827a8b391ecff1e713.jpg\" /></p>\n</div></div></div><div><div>Topics: </div><div><div><a href=\"/topics/fcc\">FCC</a></div><div><a href=\"/topics/privacy\">Privacy</a></div><div><a href=\"/topics/location-based-service\">Location-Based Service</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6af3bade5e7a5860114733c99a3424433e290be632115cac7d8a14882f5d75a4","category":"Thai"}
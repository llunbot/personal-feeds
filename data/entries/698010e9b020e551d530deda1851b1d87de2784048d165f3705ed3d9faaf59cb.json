{"title":"นักพากย์เสียงหนังสือตกงาน? Audible มีหนังสือเสียงที่ใช้ Virtual Voice เกิน 40,000 เล่มแล้ว","link":"https://www.blognone.com/node/139599","date":1715003610000,"content":"<div><div><div><p>Bloomberg รายงานผลกระทบจาก AI ต่อวงการหนังสือเสียง (audiobook) โดย Audible เว็บไซต์ขายหนังสือเสียงรายใหญ่ของโลกในเครือ Amazon มีนโยบายว่าต้องประกาศชัดเจนว่าพากย์เสียงด้วย \"Virtual Voice\" และตอนนี้มีหนังสือเสียงที่ใช้ Virtual Voice มากกว่า 40,000 เล่มในระบบแล้ว (<a href=\"https://www.audible.com/pd/Mayhem-in-the-Mansion-Audiobook/B0CY9MBTR9\">ตัวอย่าง</a>, <a href=\"https://www.audible.com/search?keywords=virtual+voice&amp;k=virtual+voice\">หน้าผลการค้นหา Virtual Voice ของ Audible</a>)</p>\n<p>ข้อดีของการใช้ Virtual Voice คือการลดต้นทุนค่าพากย์เสียง และลดระยะเวลาในการผลิตลง โดยมีผู้เขียนหนังสือรายหนึ่งชื่อ Hassan Osman <a href=\"https://www.writerontheside.com/amazon-virtual-voice-for-authors/\">เขียนบล็อกเล่า</a>ว่าระบบ Virtual Voice ของ Amazon ช่วยลดระยะเวลาพากย์เสียงลงจาก 3-4 สัปดาห์โดยมนุษย์ เหลือเพียง 52 นาทีด้วย AI แถมลดต้นทุนจากค่าจ้างมนุษย์ 500-700 ดอลลาร์ต่อเล่ม เหลือ 0 ดอลลาร์ เพราะระบบ Virtual Voice ของ Amazon ให้ใช้ฟรี</p>\n<p>ในแง่คุณภาพของเสียง Osman บอกว่าย่อมสู้การใช้ผู้เชี่ยวชาญไม่ได้อยู่แล้ว แต่ด้วยต้นทุนค่าใช้จ่ายและเวลาที่ลดน้อยลงมากๆ ยังไงก็เหนือกว่าการใช้มนุษย์</p>\n<p>ผู้ฟัง Audible บางส่วนอาจรู้สึกว่าคุณภาพของการพากย์เสียงลดลง แต่ถ้าดูจากคะแนนเรตติ้งเฉลี่ยของหนังสือที่เป็น Virtual Voice อยู่ในระดับ 4+ ดาว ส่วนท่าทีของสำนักพิมพ์รายใหญ่ยังเน้นการใช้เสียง AI สำหรับอ่านหนังสือเป็นภาษาต่างประเทศที่หาคนทำงานได้ยาก แม้มีประเด็นวิพากย์วิจารณ์เรื่อง AI มาแย่งงานของนักพากย์เสียงหนังสือก็ตาม</p>\n<p>ที่มา - <a href=\"https://www.bloomberg.com/news/newsletters/2024-05-02/audible-s-test-of-ai-voiced-audiobooks-tops-40-000-titles\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/33ed850ba8891e77483809e3863b0750.jpeg\" /></p>\n</div></div></div><div><div>Topics: </div><div><div><a href=\"/topics/audible\">Audible</a></div><div><a href=\"/topics/audio-books\">Audio Books</a></div><div><a href=\"/topics/speech-synthesis\">Speech Synthesis</a></div><div><a href=\"/topics/text-speech\">Text-to-Speech</a></div><div><a href=\"/topics/artificial-intelligence\">Artificial Intelligence</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"698010e9b020e551d530deda1851b1d87de2784048d165f3705ed3d9faaf59cb","category":"Thai"}
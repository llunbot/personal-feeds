{"title":"Netflix เตรียมถ่ายทอดสดการแข่งกินฮอตดอก ระหว่าง Joey Chestnut และ Takeru Kobayashi","link":"https://www.blognone.com/node/140395","date":1718363513000,"content":"<div><div><div><p>Netflix ประกาศคอนเทนต์ถ่ายทอดสดใหม่ แต่คราวนี้ฉีกไปจากเดิมเพราะเป็นการแข่งขันกินฮอตดอก ในรายการชื่อว่า \"Chestnut vs. Kobayashi: Unfinished Beef\" กำหนดถ่ายทอดสดในวันที่ 2 กันยายน 2024 ตามเวลาท้องถิ่น</p>\n<p>ในช่วงที่ผ่านมากลยุทธ์ใหม่ของ Netflix คือการเพิ่มคอนเทนต์ถ่ายทอดสดให้มากขึ้น ซึ่งรูปแบบหลักตอนนี้คือ ทอล์คโชว์เดี่ยวไมโครโฟน (ล่าสุดคือ Chris Rock) กับกีฬา ซึ่งที่จัดไปแล้วคือ<a href=\"https://www.blognone.com/node/134318\">กอล์ฟรายการพิเศษ</a> โดยจะมี<a href=\"https://www.blognone.com/node/137821\">มวยปล้ำ WWE</a> เพิ่มเติมในอนาคต ส่วนที่ประกาศไปแล้วก่อนหน้านี้มี มวย Jake Paul กับ Mike Tyson จัดช่วงปลายปี และอเมริกันฟุตบอล NFL บางแมตช์</p>\n<p>Joey Chestnut และ Takeru Kobayashi เป็นคู่แข่งสำคัญกันมายาวนานในการแข่งกินฮอตดอกประจำปี ซึ่งจัดทุกวันชาติสหรัฐโดยร้าน Nathan's Famous ครั้งสุดท้ายที่สองคนลงแข่งกินฮอตดอกด้วยกันคือปี 2009 ซึ่ง Chestnut เป็นฝ่ายชนะ และเป็นแชมป์รวม 16 ครั้ง ส่วน Kobayashi เป็นแชมป์ทั้งหมด 6 สมัย แต่ได้สร้างชื่อเสียงเป็นที่จดจำจากการชนะครั้งแรกปี 2001 ด้วยสถิติที่สูงกว่าอดีตเท่าตัวคือ 50 ชิ้นใน 12 นาที การแข่งขันนี้ Kobayashi บอกว่าเขาเตรียมเกษียณจากวงการแข่งกิน และการแข่งขันของ Netflix นี้อาจเป็นรายการสุดท้ายที่ลงแข่ง</p>\n<p>ที่มา: <a href=\"https://www.netflix.com/tudum/articles/hot-dog-eating-contest-joey-chestnut-kobayashi-live-date-news\">Netflix</a> และ <a href=\"https://www.hollywoodreporter.com/tv/tv-news/netflix-live-hot-dog-eating-competition-joey-chestnut-kobayashi-1235921231/\">Hollywood Reporter</a></p>\n<p><img alt=\"No Description\" src=\"https://www.blognone.com/sites/default/files/externals/dd0683880da6c48d2e9b3f72d18cfaab.jpg\" /></p>\n<p>ไฮไลท์การแข่งขันในปี 2009</p>\n</div></div></div><div><div>Topics: </div><div><div><a href=\"/topics/netflix\">Netflix</a></div><div><a href=\"/topics/live-streaming\">Live Streaming</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"36897872817f5f3506aaf536480a123d86e531ffbace9acfcb18e0710e834a58","category":"Thai"}
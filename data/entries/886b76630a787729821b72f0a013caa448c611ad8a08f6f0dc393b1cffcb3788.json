{"title":"Firefox เผยสถิติส่วนขยายยอดนิยม AdBlock Plus แชมป์, uBlock Origin มาแรง","link":"https://www.blognone.com/node/126388","date":1639970734000,"content":"<div><div><div><p>Mozilla เผยสถิติการใช้งานส่วนขยาย (extension) ของ Firefox ประจำปี 2021 มีการติดตั้งส่วนขยายไปทั้งหมด 109.5 ล้านครั้ง และธีมจำนวน 17.3 ล้านครั้ง (นับตามจำนวน install ต่อเครื่อง) รวม 127 ล้านการติดตั้ง คิดเป็นสัดส่วน 1/3 ของผู้ใช้ Firefox ทั้งหมดประมาณ 400 ล้านคน</p>\n<p>ส่วนขยายยอดนิยมอันดับหนึ่งคือ AdBlock Plus มีผู้ใช้เฉลี่ยต่อวัน 6.13 ล้านคน ตามมาด้วย uBlock Origin ที่ 5 ล้านคน โดย uBlock Origin ได้รับความนิยมเพิ่มอย่างรวดเร็ว และถ้ายังสร้างโมเมนตัมได้ต่อเนื่อง อาจแซงหน้า Adblock Plus ได้่สำเร็จในช่วงต้นปี 2022</p>\n<p>ส่วนขยายตัวอื่นๆ ที่มาแรงเป็นด้านความเป็นส่วนตัว เช่น <a href=\"https://addons.mozilla.org/firefox/addon/facebook-container/\">Facebook Container</a> (ผู้ใช้เฉลี่ยต่อวัน 1.7 ล้านคน), <a href=\"https://addons.mozilla.org/firefox/addon/ghostery/\">Ghostery</a> (1.17 ล้านคน) ส่วนธีมยอดนิยมคือ <a href=\"https://addons.mozilla.org/firefox/addon/matte-black-red/\">Matte Black (Red)</a> มีผู้ใช้ต่อวัน 6.2 หมื่นคน</p>\n<p>สถิติแยกตามประเทศ ผู้ใช้ที่เข้าเว็บ addons.mozilla.org สูงที่สุดมาจากจีน ตามด้วยสหรัฐอเมริกา เยอรมนี ฝรั่งเศส และรัสเซีย โดยผู้ใช้ในรัสเซียสัดส่วน 60% ใช้งานส่วนขยาย ถือว่าสูงที่สุดในทุกประเทศ</p>\n<p><img src=\"https://www.blognone.com/sites/default/files/externals/ecb488af43e6c8237031ee1f07fecc11.jpg\" /></p>\n<p><img src=\"https://www.blognone.com/sites/default/files/externals/f804c3248542d943f78761c4d3b7d629.jpg\" /></p>\n<p>Mozilla ยังแนะนำส่วนขยายที่น่าสนใจ มีนวัตกรรม ประจำปี 2021 อีก 4 ตัวคือ</p>\n<ul>\n<li><a href=\"https://addons.mozilla.org/firefox/addon/tab-stash/\">Tab Stash</a> สำหรับคนเปิดแท็บเยอะๆ แล้วต้องการเซฟเป็น bookmark ชั่วคราว ซิงก์ข้ามเครื่องได้</li>\n<li><a href=\"https://addons.mozilla.org/firefox/addon/stylebot-web/\">Stylebot</a> ใช้กำหนดสไตล์ของเว็บไซต์ได้เอง มีปุ่ม magic editor ช่วยปรับสีให้เว็บไซต์อ่านง่ายขึ้นอัตโนมัติ</li>\n<li><a href=\"https://addons.mozilla.org/firefox/addon/sidebery/\">Sidebery</a> ใช้จัดระเบียบแท็บใน sidebar ด้านข้าง จัดกลุ่มแท็บได้ ปรับแต่งสีของแท็บได้</li>\n<li><a href=\"https://addons.mozilla.org/en-US/firefox/addon/automatic-dark/\">automaticDark</a> ปรับ UI ของ Firefox ให้เป็น dark mode ได้ตามเวลากลางวัน-กลางคืน</li>\n</ul>\n<p>หน้าตาของ Tab Stash</p>\n<p><img src=\"https://www.blognone.com/sites/default/files/externals/493e74a7799481b021eab9d7d3a51134.png\" /></p>\n<p>ที่มา - <a href=\"https://addons.mozilla.org/blog/firefoxs-most-popular-innovative-browser-extensions-of-2021/\">Mozilla</a> via <a href=\"https://www.zdnet.com/article/ad-blockers-top-firefox-list-of-most-popular-browser-extensions-in-2021/#ftag=RSSbaffb68\">ZDNet</a></p>\n</div></div></div><div><div>Topics: </div><div><div><a href=\"/topics/firefox\">Firefox</a></div><div><a href=\"/topics/extension\">Extension</a></div><div><a href=\"/topics/adblock-plus\">AdBlock Plus</a></div><div><a href=\"/topics/ad-blocking\">Ad Blocking</a></div><div><a href=\"/topics/browser\">Browser</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"886b76630a787729821b72f0a013caa448c611ad8a08f6f0dc393b1cffcb3788","category":"Thai"}
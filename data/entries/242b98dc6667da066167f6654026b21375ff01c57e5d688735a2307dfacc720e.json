{"title":"Selaco เกมยิง FPS แนวย้อนยุค พัฒนาบนเอนจิน Doom ภาคแรก อายุเกือบ 30 ปี","link":"https://www.blognone.com/node/124531","date":1630470741000,"content":"<div><div><div><p>Doom เป็นที่รู้จักในฐานะต้นแบบของเกมแนว FPS จากเทคโนโลยีกราฟิก 3D ที่ล้ำสมัย (ในยุคนั้น) เกม Doom ภาคแรกออกวางขายในปี 1993 ถ้านับถึงปัจจุบันมีอายุ 28 ปีแล้ว</p>\n<p>แต่ล่าสุดมีนักพัฒนายุคใหม่ปี 2021 พัฒนาเกมใหม่ Selaco โดยใช้เอนจินของ Doom ฉบับปี 1993 จึงน่าสนใจว่า พลังกราฟิกยุคใหม่บนเอนจินเกมรุ่นเก่าเกือบ 30 ปีจะออกมาเป็นอย่างไร</p>\n<p>Selaco เป็นเกมที่พัฒนาโดยสตูดิโออินดี้ Altered Orbit Studios พัฒนาบนเอนจิน <a href=\"https://github.com/coelckers/gzdoom\">GZDoom</a> (เอนจินที่พอร์ตมาจากซอร์สโค้ดของ Doom ภาคแรกอีกที) โดยออกแบบฉากของเกมเป็นธีมอวกาศสยองขวัญ ที่ได้แรงบันดาลใจมาจากเกม F.E.A.R. ของค่าย Monolith Productions ในยุค 2000s</p>\n<p><img src=\"https://www.blognone.com/sites/default/files/externals/9ff64b9dd86feecacf15697661a84644.jpg\" /></p>\n<p>ทีมพัฒนา Selaco บอกว่าต้องการคงความย้อนยุคแบบ FPS ยุคดั้งเดิม แต่ก็พัฒนาฟีเจอร์สมัยใหม่ อย่างความฉลาดของศัตรูที่เพิ่มขึ้นจากเดิมมาก หรือกราฟิกที่ไม่บอกคงไม่มีใครรู้ว่าอยู่บนเอนจินของ Doom อายุเกือบ 30 ปี</p>\n<p>เกมยังไม่มีกำหนดวางขาย (ในหน้า <a href=\"https://store.steampowered.com/app/1592280/Selaco/\">Steam</a> ระบุวันวางขายเป็นปี 2255) และ<a href=\"https://www.patreon.com/PlaySelaco\">เปิดรับการสนับสนุนบน Patron</a></p>\n<p>ที่มา - <a href=\"https://kotaku.com/wild-what-you-can-make-with-doom-technology-these-days-1847586689\">Kotaku</a></p>\n</div></div></div><div><div>Topics: </div><div><div><a href=\"/topics/doom\">Doom</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"242b98dc6667da066167f6654026b21375ff01c57e5d688735a2307dfacc720e","category":"Thai"}
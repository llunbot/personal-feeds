{"title":"Intel กำหนดเงื่อนไขผลิตภัณฑ์ใหม่ต้องมีกำไรขั้นต้น (Gross Margin) ที่ระดับ 50% หรือสูงกว่าเท่านั้น","link":"https://www.blognone.com/node/146844","date":1749295583000,"content":"<span>Intel กำหนดเงื่อนไขผลิตภัณฑ์ใหม่ต้องมีกำไรขั้นต้น (Gross Margin) ที่ระดับ 50% หรือสูงกว่าเท่านั้น</span>\n\n  <div>\n    <div>Body</div>\n              <div><p>มีรายงานล่าสุดถึงแนวทางการฟื้นธุรกิจอินเทลของ<a href=\"https://www.blognone.com/node/145240\">ซีอีโอคนใหม่ Lip-Bu Tan</a> ซึ่งมาจาก Michelle Johnston Holthaus ซีอีโอส่วนธุรกิจผลิตภัณฑ์ของอินเทลที่กล่าวในงานสัมมนาเทคโนโลยีของ Bank of America บอกว่าอินเทลเพิ่มความเข้มงวดในการอนุมัติโครงการผลิตภัณฑ์ใหม่มากขึ้นกว่าเดิม</p>\n<p>Holthaus บอกว่าเงื่อนไขการอนุมัติให้ทำโครงการใหม่ของอินเทลตอนนี้คือ โครงการนี้ต้องมีได้ผลิตภัณฑ์ที่มีอัตรากำไรขั้นต้น (Gross Margin) อย่างน้อย 50% ซึ่งตัวเลขนี้อ้างอิงจากความคาดหวังพื้นฐานในอุตสาหกรรม เพื่อให้พนักงานทำเฉพาะโครงการที่คุ้มกับความเสี่ยงเท่านั้น อย่างไรก็ตามตัวเลขนี้ใช้กับการประเมินโครงการใหม่ในอนาคตเท่านั้นตอนนี้ ไม่ได้แปลว่างบการเงินรวมอินเทลที่มีสินค้าปัจจุบันรวมอยู่จะต้องมีกำไรขั้นต้นไปถึงระดับ 50% ทันที (<a href=\"https://www.blognone.com/node/146047\">ไตรมาสล่าสุด 36.9%</a>) ซึ่งโครงการในอนาคตนี้ก็รวมทั้งซีพียูใหม่ <a href=\"https://www.blognone.com/node/142606\">Panther Lake</a> กับ Nova Lake ด้วย</p>\n<p>ซีอีโอ Tan ตั้งเป้าว่าบริษัทต้องกลับมามีอัตรากำไรให้ได้มากกว่า 50% โครงการหรือแผนงานที่ไม่ทำกำไรหรือขาดทุนไปก่อนจึงต้องระงับและยกเลิกทั้งหมด ซึ่งอดีตอินเทลมีอัตรากำไรขั้นต้นที่ระดับ 60% มาต่อเนื่องยาวนานจนกระทั่งปี 2022 ที่อัตรากำไรขั้นต้นต่ำกว่า 50% และลดลงไปเรื่อย ๆ ทุกไตรมาส</p>\n<p>ที่มา: <a href=\"https://www.tomshardware.com/tech-industry/semiconductors/intel-draws-a-line-in-the-sand-to-boost-gross-margins-new-products-must-deliver-50-percent-to-get-the-green-light\">Tom's Hardware</a></p>\n</div>\n          </div>\n<span><a href=\"https://www.blognone.com/user/arjin\">arjin</a></span>\n<span><time>Sat, 07/06/2025 - 18:26</time>\n</span>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"59ae28524e569c5b96da37b724a0f176b5950df7ffb2c5a23470ebd84efd10ad","category":"Thai"}
{"title":"กูเกิลสร้างโมเดลปัญญาประดิษฐ์เตือนความเสี่ยงเหตุรุนแรงทางหัวใจโดยใช้เซ็นเซอร์หัวใจอย่างง่าย","link":"https://www.blognone.com/node/141128","date":1722275127000,"content":"<div><div><div><p>กูเกิลสร้างโมเดลปัญญาประดิษฐ์ที่สามารถทำนายความเสี่ยงถึงเหตุการณ์ชนิดรุนแรงจากสาเหตุหัวใจและหลอดเลือด (Major adverse cardiovascular events - MACE) ได้ใกล้เคียงกับการตรวจในโรงพยาบาลเป็นผลสำเร็จ แม้จะใช้เพียงสัญญาณหัวใจจากเครื่องอ่านแบบ photoplethysmographs (PPGs) หรือเซ็นเซอร์หัวใจที่เราใช้งานกันในเครื่องวัดออกซิเจนหรือนาฬิกาวัดอัตราการเต้นหัวใจโดยทั่วไป แต่ยังได้ความแม่นยำในการเตือนใกล้เคียงกับการตรวจในโรงพยาบาล</p>\n<p>โมเดล AI ที่ใช้แบ่งเป็นสองส่วน ส่วนแรกเป็น ResNet-18 อ่านภาพคลื่นหัวใจจาก PPG แล้วทำนายคุณสมบัติต่างๆ ของผู้ป่วยโดยไม่ต้องกรอกค่าจากภายนอก เช่น อายุ, เพศ, ดัชนีมวลกาย, อาการความดันโลหิตสูง จากนั้นนำข้อมูลที่ได้นี้มาร่วมกับข้อมูลจริงของผู้ป่วย เช่น เพศ, อายุ, การสูบบุหรี่ แล้วนำมาสร้างโมเดลทำนายความเสี่ยงในการพบ MACE ภายใน 10 ปีข้างหน้า โดยอาศัยชุดข้อมูล UK Biobank ที่มีการเก็บข้อมูลคนไข้ระยะยาวกว่า 500,000 คน ในจำนวนนี้มีการเก็บข้อมูล PPG เอาไว้ประมาณ 200,000 คน เพียงพอต่อการสร้างโมเดล</p>\n<p>การวัดผลความสำเร็จของการทำนาย อาศัยค่า ดัชนีความสอดคล้อง (concordance index) โดยผลทดลองพบว่าโมเดลสามารถทำนายได้เหนือกว่าการใช้ข้อมูลเดิมๆ ทำนายความเสี่ยง โดยสามารถตัดข้อมูลที่ผู้ป่วยต้องเข้าไปตรวจยังจุดตรวจ เช่น ระดับความดัน แต่สามารถตรวจได้ด้วยตัวเองด้วยเซ็นเซอร์ PPG ที่มีอยู่ทั่วไป</p>\n<p>ข้อจำกัดของงานวิจัยนี้คือ PPG ที่ชุดข้อมูล UK Biobank เก็บมานั้นยังต่างกับเซ็นเซอร์ที่เราใช้งานกันพอสมควร กูเกิลระบุว่าควรมีการศึกษาต่อไปว่าสามารถใช้งาน PPG อื่นๆ เช่น การใช้กล้องโทรศัพ์มือถือมาเป็นเซ็นเซอร์ PPG ได้หรือไม่ หากสำเร็จก็อาจจะแจ้งความเสี่ยงเบื้องต้นได้โดยคนทั่วไปเลย</p>\n<p>ที่มา - <a href=\"https://research.google/blog/a-step-towards-making-heart-health-screening-accessible-for-billions-with-ppg-signals/\">Google Research Blog</a></p>\n<p><img alt=\"No Description\" src=\"https://www.blognone.com/sites/default/files/externals/cdd9489128624ee37a780904414d7402.png\" /></p>\n</div></div></div><div><div>Topics: </div><div><div><a href=\"/topics/google\">Google</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"cf808c4871449532e19ba22c43ce2673b50d12b0d7991764b80beb85b57ec3d1","category":"Thai"}
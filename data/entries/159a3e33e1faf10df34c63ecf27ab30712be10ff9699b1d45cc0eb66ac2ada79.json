{"title":"ไมโครซอฟท์ถูกแฮกกุญแจเซ็นโทเค็น Azure AD แฮกเกอร์เข้าดาวน์โหลดเมลรัฐบาลสหรัฐฯ สำเร็จ","link":"https://www.blognone.com/node/134870","date":1689610597000,"content":"<div><div><div><p>ไมโครซอฟท์ออกรายงานถึงกลุ่มแฮกเกอร์ Storm-0558 ที่โจมตีจากประเทศจีนโดยมีแนวทางมุ่งขโมยข้อมูล โดยคนร้ายสามารถขโมยกุญแจเซ็นโทเค็นของ Azure AD ออกไปจากไมโครซอฟท์ได้ ทำให้สามารถเซ็นโทเค็นปลอมตัวเป็นบัญชีผู้ใช้อะไรก็ได้ของเหยื่อ</p>\n<p>หน่วยงานที่ถูกโจมตีคือฝ่ายบริหารฝั่งพลเรือนของรัฐบาลกลางสหรัฐฯ (Federal Civilian Executive Branch - FCEB) โดยพบล็อกใน Microsoft 365 ว่ามีรายงาน <code>MailItemsAccessed</code>  ซึ่งเป็นการเข้าอ่านเมลจากไคลเอนต์ต่างๆ แต่ที่แปลกออกไปคือค่า <code>AppID</code> นั้นไม่เคยพบ แปลว่าอยู่ๆ ก็มีคนใช้อีเมลไคลเอนต์ประหลาดเข้ามาอ่านอีเมล</p>\n<p>หลังจากไมโครซอฟท์ได้รับแจ้งจากลูกค้า ตรวจสอบพบว่าคนร้ายเข้าอ่านเมลทาง Outlook Web Access ซึ่งน่าจะแปลว่าเครื่องผู้ใช้ถูกแฮก เพื่อขโมยโทเค็นหลังจากผู้ใช้ล็อกอินตามปกติ แต่เมื่อวิเคราะห์เหตุต่อเนื่องภายหลังจึงพบว่าโทเค็นที่ใช้ล็อกอินนั้นไม่ตรงกับโทเค็นที่ออกไปจากระบบ Azure AD โดยโทเค็นที่เซ็นออกไปมี scope ผิดปกติที่ Azure AD ไม่เคยออกโทเค็นในรูปแบบเช่นนั้น</p>\n<p>ภายหลังไมโครซอฟท์จึงยืนยันว่า Storm-0558 ขโมยกุญแจเซ็นโทเค็น Microsoft Account ออกไปได้ ทำให้สามารถปลอมตัวเป็นผู้ใช้ Outlook ได้ทุกคนและไมโครซอฟท์ก็ยกเลิกกุญแจที่ถูกขโมยออกไปแล้ว พร้อมกับเปลี่ยนกุญแจทั้งหมดที่ใช้งานอยู่, แยกระบบเก็บกุญแจและกระบวนการออกกุญแจ โดยเชื่อว่ามาตรการนี้หยุดคนร้ายได้แล้วแต่ก็กำลังตรวจสอบช่องทางอื่นๆ ที่คนร้ายอาจจะเข้ามาขโมยกุญแจออกไปได้</p>\n<p>ทางด้าน CISA หน่วยงานความปลอดภัยไซเบอร์สหรัฐฯ แนะนำให้หน่วยงานต่างๆ เปิด Purview Audit เพื่อเก็บข้อมูลเพิ่มเติม (ต้องใช้ไลเซนส์ E5), เปิดให้หน่วยงานความปลอดภัยไซเบอร์ขององค์กรเข้าค้น log ได้ผ่านทางศูนย์ SOC, และเปิด Microsoft 365 Unified Audit Logging (UAL) ไว้เสมอ</p>\n<p>ที่มา - <a href=\"https://www.microsoft.com/en-us/security/blog/2023/07/14/analysis-of-storm-0558-techniques-for-unauthorized-email-access/\">Microsoft</a>, <a href=\"https://www.cisa.gov/news-events/cybersecurity-advisories/aa23-193a\">CISA</a></p>\n<p><img alt=\"No Description\" src=\"https://www.blognone.com/sites/default/files/externals/0fa290c39537e359bcabf20c5e4ff121.png\" /></p>\n</div></div></div><div><div>Topics: </div><div><div><a href=\"/topics/security\">Security</a></div><div><a href=\"/topics/microsoft-365\">Microsoft 365</a></div><div><a href=\"/topics/data-breach\">Data Breach</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"159a3e33e1faf10df34c63ecf27ab30712be10ff9699b1d45cc0eb66ac2ada79","category":"Thai"}
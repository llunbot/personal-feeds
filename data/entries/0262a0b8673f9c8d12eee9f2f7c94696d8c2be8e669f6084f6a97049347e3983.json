{"title":"CrowdStrike ตอบโต้สายการบิน Delta ประเด็นระบบล่มหลายวัน บอกเสนอความช่วยเหลือแล้ว แต่ไม่ได้รับความร่วมมือ","link":"https://www.blognone.com/node/141250","date":1722854076000,"content":"<div><div><div><p>จากประเด็นที่ Ed Bastian ซีอีโอสายการบิน Delta ให้สัมภาษณ์ต่อเหตุการณ์ Windows จอฟ้าเพราะอัปเดตของ CrowdStrike ซึ่งกรณีของสายการบิน Delta นั้นมีผลกระทบเป็นระยะเวลานาน 4-5 วัน ยกเลิกเที่ยวบินกว่า 6,000 เที่ยวบิน ต้องแก้ไขเซิร์ฟเวอร์มากกว่า 40,000 ตัว และบอกว่าบริษัทจะหาทางเรียกร้องค่าเสียหาย ซึ่งคิดเป็นมูลค่าราว 500 ล้านดอลลาร์ ล่าสุดมีท่าทีจาก CrowdStrike ออกมาแล้ว</p>\n<p>Michael Carlinsky ทนายความของ CrowdStrike ได้ทำหนังสือตอบโต้ไปยังสายการบิน Delta ระบุว่าการออกมาให้ข่าวแบบนี้เป็นการชี้นำที่ผิดว่า CrowdStrike มีส่วนต่อการตัดสินใจของฝ่ายไอทีในเหตุการณ์ระบบล่มนี้ และระบุว่าซีอีโอของ CrowdStrike ได้ติดต่อตรงไปหาซีอีโอสายการบิน Delta เพื่อให้ความช่วยเหลือในหลายวิธีการ แต่ไม่ได้รับการตอบสนองในตอนแรก ต่อมาเมื่อ CrowdStrike เสนอช่วยแก้ปัญหาแบบ On-site ทาง Delta ก็บอกว่าไม่จำเป็น นอกจากนี้ Carlinsky ยังตั้งข้อสังเกตว่าขณะที่สายการบินอื่นก็ได้รับผลกระทบจากเหตุการณ์นี้เหมือนกัน แต่สามารถกู้ระบบมาเป็นปกติได้รวดเร็วกว่า</p>\n<p>ในหนังสือนี้ CrowdStrike ยังพูดถึงข้อตกลงในสัญญาเรื่องความเสียหายว่าอยู่ในระดับตัวเลขหลักเดียว หน่วยเป็นล้านดอลลาร์อีกด้วย ทั้งนี้ตัวแทนของสายการบิน Delta ยังไม่ได้ชี้แจงต่อคำตอบโต้ดังกล่าว</p>\n<p>ที่มา: <a href=\"https://www.theverge.com/2024/8/5/24213521/crowdstrike-refutes-blame-delta-outage-litigation\">The Verge</a></p>\n<p><img src=\"https://www.blognone.com/sites/default/files/externals/9822f56118f539957226e10a185fc9f2.png\" /></p>\n<blockquote><p>New: CrowdStrike accuses Delta of creating a “misleading narrative that CrowdStrike is responsible for Delta’s IT decisions and response to the outage.” Letter from CrowdStrike’s outside counsel: <a href=\"https://t.co/OMD3iY6U9M\">pic.twitter.com/OMD3iY6U9M</a></p>\n<p>— David Slotnick (@David_Slotnick) <a href=\"https://twitter.com/David_Slotnick/status/1820286332347760672?ref_src=twsrc%5Etfw\">August 5, 2024</a></p></blockquote>\n</div></div></div><div><div>Topics: </div><div><div><a href=\"/topics/crowdstrike\">CrowdStrike</a></div><div><a href=\"/topics/delta-air-lines\">Delta Air Lines</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0262a0b8673f9c8d12eee9f2f7c94696d8c2be8e669f6084f6a97049347e3983","category":"Thai"}
{"title":"TCL เคยมีแผนเปิดตัวมือถือจอพับได้ ราคาถูกกว่า Z Flip 3 แต่ยกเลิกไปเพราะยังไม่พร้อม","link":"https://www.blognone.com/node/124723","date":1631531718000,"content":"<div><div><div><p>ยูทูบเบอร์ <a href=\"https://www.youtube.com/watch?v=hmJJvzrGODk\">Mr.Mobile</a> ทำวิดีโอพูดถึงมือถือจอพับได้ของ TCL ที่ราคาถูกกว่า Galaxy Z Flip 3 ในชื่อโค้ดเนมว่าโปรเจกต์ “Chicago” และมีแผนจะเปิดตัวภายในสิ้นปีนี้ ก่อนยกเลิกไป</p>\n<p>TCL ให้ Mr.Mobile ยืมเครื่องต้นแบบมาแสดงในวิดีโอ โดยเป็นมือถือจอพับได้ ใช้ชิป Snapdragon 765 มีหน้าจอ OLED เคลือบด้วยพลาสติก อัตราส่วน 20:9 กว้างกว่า Z Flip 3 แต่มืดกว่าเล็กน้อย จอภายนอกเล็กกว่า Z Flip 3 และดูเหมือนเป็นดีไซน์ที่พัฒนาต่อยอดจากดีไซน์ Z Flip รุ่นแรก</p>\n<p>ตัวเครื่องเมื่อปิดฝา จะมีช่องว่างที่เล็กกว่า Z Flip 3 มีน้ำหนักมากกว่า Z Flip 3 ราว 10% น่าจะมีราคาอยู่ในระดับ 700-900 ดอลลาร์ แม้ TCL จะไม่เปิดเผยราคาที่ชัดเจน แต่ Mr.Mobile คาดว่าน่าจะอยู่ที่ราวๆ 799 ดอลลาร์ ซึ่งจะถูกกว่า Z Flip 3 อยู่ 200 ดอลลาร์</p>\n<p><img src=\"https://www.blognone.com/sites/default/files/externals/9d6f9a1e6da5d0551865147182c6ca1d.png\" /><em>Z Flip รุ่นแรก, TCL “Chicago” และ Z Flip 3 ภาพจาก <a href=\"https://www.youtube.com/watch?v=hmJJvzrGODk\">Mr.Mobile</a></em></p>\n<p>Mr.Mobile สอบถามทีมงาน TCL ถึงสาเหตุเพิ่มเติมที่ยกเลิกเปิดตัวมือถือจอพับได้ ได้คำตอบว่าแผนกมือถือของ TCL ยังใหม่มาก และต้องพึ่งค่ายมือถือเพื่อช่วยโปรโมต แต่ตอนนี้ค่ายมือถือสนใจโปรโมต 5G มากกว่า ส่วนอีกสาเหตุคือ TCL เองก็รู้สึกว่าอยากปรับปรุงคุณภาพของมือถือจอพับได้ให้ดีกว่านี้ และทำราคาให้ถูกกว่านี้อีก แต่ย้ำว่ายังไม่ยอมแพ้กับมือถือจอพับได้แน่นอน ซึ่งคงต้องรอดูต่อไปในอนาคต</p>\n<p>ที่มา - <a href=\"https://www.youtube.com/watch?v=hmJJvzrGODk\">Mr.Mobile</a></p>\n</div></div></div><div><div>Topics: </div><div><div><a href=\"/topics/tcl\">TCL</a></div><div><a href=\"/topics/mobile\">Mobile</a></div><div><a href=\"/topics/foldable\">Foldable</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"04e8360cdcc9045bb01861716b6627e96cfc65e4b8aba011632f148dc8e4c91b","category":"Thai"}
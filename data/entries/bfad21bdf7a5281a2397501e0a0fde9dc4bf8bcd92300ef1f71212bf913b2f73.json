{"title":"Cloudflare โวย AWS หากินกับค่าแบนวิดท์ บวกกำไรสูงไม่ยอมช่วยลูกค้าลดราคา","link":"https://www.blognone.com/node/123867","date":1627064072000,"content":"<div><div><div><p>Matthew Prince ซีอีโอ Cloudflare และ Nitin Rao รองประธานอาวุโส เขียนบล็อกวิจารณ์ถึงนโยบายราคาแบนด์วิดท์แบบ egress ของ AWS ว่าเป็นช่องทางทำกำไรใหญ่ และ AWS บวกกำไรนับสิบเท่าตัวจากต้นทุนโดยไม่ยอมลดราคาตามต้นทุนที่ลดไปเรื่อยๆ เมื่อเวลาผ่านไป</p>\n<p>บทความระบุว่าต้นทุนของผู้ให้บริการรายใหญ่นั้นมักซื้อแบนด์วิดท์กันเป็นความเร็ว ไม่ใช่ปริมาณข้อมูล แต่ AWS คิดค่าบริการจากลูกค้าตามปริมาณข้อมูลที่ส่งไปตามโซนต่างๆ โดยทั่วไปแล้วผู้ให้บริการรายใหญ่นั้นใช้แบนด์วิดท์ประมาณ 20-40% โดยเฉลี่ย และหากคำนวณราคาที่ผู้ให้บริการอินเทอร์เน็ตรายใหญ่ๆ ซื้อแบนด์วิดท์และคิดอัตราการใช้งานที่ 20% ราคาที่ AWS คิดลูกค้าก็ยังแพงกว่าต้นทุน 3.5 เท่า ไปจนถึง 80 เท่าตัว โดยโซนที่ AWS เพิ่งเปิดไม่นานก็มักจะบวกราคาน้อยกว่า</p>\n<p>จุดที่ทำให้ Cloudflare ออกมาวิจารณ์ AWS ครั้งนี้น่าจะเป็นเพราะ AWS ไม่ยอมเข้าร่วม <a href=\"https://www.blognone.com/node/105508\">Bandwidth Alliance ที่ Cloudflare ตั้งขึ้นร่วมกับผู้ให้บริการคลาวด์จำนวนมาก</a> เพื่อเชื่อมต่อเน็ตเวิร์คเข้าหากันและลดค่าแบนด์วิดท์ระหว่างกันลง โดยระบุว่าเคยชวน AWS แล้วแต่ AWS กลับปฎิเสธ เงื่อนไขนี้ทำให้ลูกค้าจำนวนมากที่ใช้ Cloudflare ร่วมกับ AWS ต้องแบกค่าแบนด์วิดท์ระหว่าง AWS และ Cloudflare ในราคาส่งข้อมูลออกอินเทอร์เน็ตเต็ม</p>\n<p><img src=\"https://www.blognone.com/sites/default/files/externals/2bbb9c5a344666aa710b16cf3f2f7297.png\" /></p>\n<p>แนวทางการคิดค่าแบนด์วิดท์ของ AWS ทำให้การใช้บริการหลายอย่างต้องระวัง เช่น การเก็บข้อมูลเข้า S3 นั้นการใส่ข้อมูลขาเข้านั้นไม่คิดค่าแบนด์วิดท์ ขณะที่การดึงข้อมูลออกมีค่าแบนด์วิดท์ ทำให้องค์กรที่สำรองข้อมูลบนคลาวด์เมื่อต้องใช้ข้อมูลจริงๆ จะพบว่ามีค่าใช้จ่ายในการดึงข้อมูลออกค่อนข้างสูง</p>\n<p>ที่มา - <a href=\"https://blog.cloudflare.com/aws-egregious-egress/\">Cloudflare</a></p>\n</div></div></div><div><div>Topics: </div><div><div><a href=\"/topics/cloudflare\">Cloudflare</a></div><div><a href=\"/topics/aws\">AWS</a></div><div><a href=\"/topics/cloud\">Cloud</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bfad21bdf7a5281a2397501e0a0fde9dc4bf8bcd92300ef1f71212bf913b2f73","category":"Thai"}
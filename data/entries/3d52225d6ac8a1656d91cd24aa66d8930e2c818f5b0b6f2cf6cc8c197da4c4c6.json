{"title":"MKBHD โดนทัวร์ลง หลังทำแอป Wallpaper ราคาแพง คิดค่าสมาชิก 50 ดอลลาร์ต่อปี","link":"https://www.blognone.com/node/142186","date":1727240506000,"content":"<div><div><div><p>MKBHD หรือ Marques Brownlee นักรีวิวและ YouTuber อันดับต้นๆ ของโลกปล่อยคลิปรีวิว iPhone 16 และ 16 Pro ล่าสุดออกมาเมื่อวาน แต่กระแสบนโซเชียลและคอมเมนท์ในคลิปนั้น แทบไม่มีใครพูดถึง iPhone รุ่นใหม่เลย เพียงเพราะการเปิดตัวแอป Panels ที่ขายวอลเปเปอร์ช่วงต้นคลิปรีวิว</p>\n<p>Panels เป็นแอปที่เปิดให้ดาวน์โหลดทั้งบน iOS และ Android มีวอลเปเปอร์สวยๆ ที่ MKBHD บอกว่ามีคนถามเข้ามามากเวลาดูคลิปรีวิวว่าวอลเปเปอร์ที่ใช้หาจากไหน ให้ดาวน์โหลด โดยมีทั้งแบบคิดค่าบริการรายปี 50 ดอลลาร์ (ราว 1,600 บาท) หรือแบบฟรีที่ความละเอียดภาพต่ำกว่า แถมมีโฆษณาแทรก ซึ่งก็ด้วยโมเดลการหาเงินนี้เอง ที่สร้างความไม่พอใจให้ผู้ติดตามหรือกระทั่งคนทั่วไปบนโซเชียลมีเดีย</p>\n<p><img alt=\"No Description\" src=\"https://www.blognone.com/sites/default/files/externals/565b4cb8ba9ae43e276ab486a055363b.jpeg\" /></p>\n<p>ปัญหาของทัวร์ครั้งนี้มาจากแบ็คกราวด์และจุดยืนของ Markques Brownleee เอง ไม่ว่าจะจากการรีวิวรถไฟฟ้า Fisker, <a href=\"https://www.blognone.com/node/137624\">Rabbit R1</a> หรือ <a href=\"https://www.blognone.com/node/136693\">Humane AI Pin</a> ที่ถูกโจมตีไปในทางเดียวกันว่า ผลิตภัณฑ์ไม่พร้อม ไม่ดีพอ แต่ออกมาหาเงินกับผู้บริโภค จนธุรกิจของทั้ง 3 เจ้าแทบจะเจ๊งก็ว่าได้ แต่สิ่งที่ MKBHD ทำกับแอป Panels แทบจะไม่แตกต่างกัน คือห่วย ไม่มีอะไร แต่ทำออกมาคิดเงินผู้บริโภค</p>\n<p>เช่นคอมเมนท์หนึ่งบน YouTube ยก<a href=\"https://x.com/MKBHD/status/1626932884320792577?lang=en\">ทวีต Rule #1: Never charge for something that was previously free</a> ของเจ้าตัวมาโจมตี</p>\n<p>นอกจากนี้ยังมีนักพัฒนาเขียนสคริปต์ด้วย Node.js และ Python สำหรับดึงภาพวอลเปเปอร์จาก Panels <a href=\"https://t.co/2ocTnRZmWX\">มาแชร์ฟรีๆ บน GitHub</a> โดยระบุว่าไม่ได้ทำอะไรผิดกฎหมาย แต่ดึงภาพมาจาก API โต้งๆ ของแอปเลย</p>\n<p>ที่มา - <a href=\"https://www.youtube.com/watch?v=MRtg6A1f2Ko&amp;t=680s\">@mkbhd</a>, <a href=\"https://x.com/CreeCoder/status/1838624218453545199/photo/1\">@creecoder</a>, <a href=\"https://x.com/kaepora/status/1838651348797063276\">@kaepora</a></p>\n</div></div></div><div><div>Topics: </div><div><div><a href=\"/topics/youtube\">YouTube</a></div></div></div>","author":"nismod","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3d52225d6ac8a1656d91cd24aa66d8930e2c818f5b0b6f2cf6cc8c197da4c4c6","category":"Thai"}
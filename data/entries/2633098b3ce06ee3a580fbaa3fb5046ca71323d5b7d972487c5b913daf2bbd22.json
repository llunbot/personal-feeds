{"title":"[ลือ] กูเกิลจะหลอมรวม ChromeOS เข้าหา Android มากขึ้น สู้ตลาดแท็บเล็ตกับ iPad","link":"https://www.blognone.com/node/143236","date":1732088372000,"content":"<div><div><div><p>Mishaal Rahman บล็อกเกอร์สาย Android ชื่อดัง อ้างแหล่งข่าวภายในกูเกิลว่า บริษัทกำลังพยายามรวม ChromeOS เข้ากับ Android เพื่อแก้ปัญหาระบบปฏิบัติการทั้งสองตัวไม่เหมาะสำหรับแท็บเล็ตมากนัก และเสียตลาดนี้ให้ iPad มายาวนาน</p>\n<p>การที่ Android ออกแบบมาสำหรับโทรศัพท์มือถือ และ ChromeOS ออกแบบมาสำหรับโน้ตบุ๊ก ทำให้การใช้งานบนแท็บเล็ตนั้นขาดๆ เกินๆ ด้วยกันทั้งคู่ ตลอดหลายปีที่ผ่านมากูเกิลพยายามแก้ปัญหาโดยเพิ่มฟีเจอร์ให้แต่ละฝั่ง แต่ก็ไม่สำเร็จนัก ไอเดียล่าสุดของกูเกิลในตอนนี้คือหลอมรวมระบบปฏิบัติการทั้งสองเข้าด้วยกัน แต่จะเป็นฝั่ง ChromeOS ย้ายเข้ามาหา Android</p>\n<p>ตอนนี้ยังไม่มีรายละเอียดมากนักว่า กูเกิลต้องการรวม ChromeOS เข้ากับ Android แค่ไหน (เช่น แชร์โค้ดบางส่วน หรือไปไกลถึงขั้นเลิกทำ ChromeOS เลย) ทิศทางอย่างเป็นทางการของกูเกิลในตอนนี้คือ <a href=\"https://www.blognone.com/node/140357\">พยายามนำโค้ดบางส่วนจาก Android ไปใช้กับ ChromeOS</a> เช่น เฟรมเวิร์คจัดการ Bluetooth เพื่อให้ประสบการณ์ใช้งานบนระบบปฏิบัติการทั้งสองตัวทัดเทียมกัน</p>\n<p>Rahman ยังให้ข้อมูลว่า กูเกิลพยายามเพิ่มฟีเจอร์ให้ Android หลายอย่าง เช่น การจัดการเมาส์-คีย์บอร์ด การต่อหน้าจอภายนอก การจัดการหลายเดสก์ท็อป เพื่อให้ Android ใช้งานบนโน้ตบุ๊กได้ดีขึ้นด้วย</p>\n<p>ที่มา - <a href=\"https://www.androidauthority.com/chrome-os-becoming-android-3500661/\">Android Authority</a></p>\n<p><img alt=\"No Description\" src=\"https://www.blognone.com/sites/default/files/externals/b18cfe42b0d3d406521460bfa407fdc7.png\" /></p>\n</div></div></div><div><div>Topics: </div><div><div><a href=\"/topics/chromeos\">ChromeOS</a></div><div><a href=\"/topics/google\">Google</a></div><div><a href=\"/topics/android\">Android</a></div><div><a href=\"/topics/operating-system\">Operating System</a></div><div><a href=\"/topics/tablet\">Tablet</a></div><div><a href=\"/topics/rumors\">Rumors</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"2633098b3ce06ee3a580fbaa3fb5046ca71323d5b7d972487c5b913daf2bbd22","category":"Thai"}
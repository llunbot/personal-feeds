{"title":"[ลือ] Apple Intelligence จะมีใน Vision Pro ปีหน้า, iOS 19 เริ่มพัฒนาแล้วด้วยโค้ดเนม \"Luck\"","link":"https://www.blognone.com/node/140662","date":1719761669000,"content":"<div><div><div><p>Mark Gurman แห่ง Bloomberg รายงานข้อมูลล่าสุดเกี่ยวกับแอปเปิลในจดหมายข่าวประจำสัปดาห์ Power On ซึ่งคราวนี้เขาลงรายละเอียดเกี่ยวกับแผนการขาย Vision Pro ของแอปเปิล เพื่อเพิ่มยอดขายให้มากขึ้น หลังจากเริ่มขยายประเทศที่จำหน่ายในเอเชียช่วง<a href=\"https://www.blognone.com/node/140652\">สุดสัปดาห์ที่ผ่านมา</a></p>\n<p>ข้อมูลแรกเป็นเรื่องของฟีเจอร์ <a href=\"https://www.blognone.com/node/140282\">Apple Intelligence</a> ซึ่งแอปเปิลเปิดตัวและบอกชัดเจนว่าจะมีใน iPhone, iPad และ Mac โดยไม่ได้พูดถึง Vision Pro ทั้งที่น่าจะมี ฮาร์ดแวร์เองก็รองรับอยู่แล้ว (แรม 16GB ซึ่ง<a href=\"https://www.blognone.com/node/140422\">พอแน่นอน</a>), ซอฟต์แวร์ก็พอร์ตมาจาก iPadOS แต่สิ่งที่แอปเปิลยังปรับปรุงอยู่คือ UX ที่เหมาะสมสำหรับใช้งาน โดยคาดว่าจะมีแนวทางที่ลงในปีหน้า</p>\n<p>เมื่อแอปเปิลเริ่มขาย Vision Pro นอกสหรัฐอเมริกา แอปเปิลก็ปรับกลยุทธ์การขายด้วยเช่นกัน เดโมที่ให้กับลูกค้าใน Apple Store มีการปรับเปลี่ยนรายละเอียด โดยส่วนสำคัญคือเพิ่มขั้นตอนการแสดงผลรูปภาพและวิดีโอของผู้ใช้งานเอง ในรูปแบบบน Vision Pro ที่มีรายละเอียดและรอบทิศ แอปเปิลคาดว่าฟีเจอร์นี้จะทำให้ผู้ใช้งานเห็นภาพการใช้งาน และเพิ่มความน่าสนใจมากขึ้น นอกจากนี้แอปเปิลยังเพิ่มเซสชันลงลึก หากใครสนใจการใช้ Vision Pro สำหรับแอปการทำงาน หรือแอปชมภาพยนตร์เป็นต้น</p>\n<p>อีกการเปลี่ยนแปลงที่สำคัญของเดโมใน Apple Store ซึ่งเริ่มเห็นแล้วในเอเชีย คือสายรัดศีรษะ ถูกเปลี่ยนจากแถบคาดเดี่ยว Solo Loop มาเป็น Dual Loop ที่เพิ่มเส้นครอบแนวศีรษะด้วย โดยพบว่าผู้ใช้งานมีความสบายในการสวมใส่มากขึ้น</p>\n<p><img alt=\"No Description\" src=\"https://www.blognone.com/sites/default/files/externals/7b13b6b4b9263e1c82341e1ee1e5648f.jpg\" /></p>\n<p>สุดท้ายเป็นข้อมูลที่ไม่เกินคาดเดา นั่นคือแอปเปิลได้เริ่มต้นพัฒนาระบบปฏิบัติการที่จะเปิดตัวในปีหน้าได้แก่ iOS 19, macOS 16, watchOS 12 และ visionOS 3 แล้ว แต่ที่น่าสนใจคือโค้ดเนมมาแนวสั้นง่ายได้ใจความ เพราะ iOS 19 โค้ดเนมคือ Luck, macOS 16 คือ Cheer, watchOS 12 คือ Nepali และ visionOS 3 คือ Discovery</p>\n<p>ที่มา: <a href=\"https://www.bloomberg.com/news/newsletters/2024-06-30/apple-s-longer-lasting-devices-ios-19-and-apple-intelligence-on-the-vision-pro-ly1jnrw4\">Bloomberg</a></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/rumors\">Rumors</a></div><div><a href=\"/topics/apple-vision-pro\">Apple Vision Pro</a></div><div><a href=\"/topics/apple-intelligence\">Apple Intelligence</a></div><div><a href=\"/topics/ios-19\">iOS 19</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"95b5c8396a175686c8d71a5dbc643b9fac2fe69c83e76f7f6a485037944e3259","category":"Thai"}
{"title":"แคนาดาเกิดเหตุประทุษร้ายรถ Tesla ในลานจอดรวดเดียว 80 คัน ขูดรถ ปล่อยลมยาง","link":"https://www.blognone.com/node/145432","date":1742775806000,"content":"<div><div><div><p>เหตุการณ์ประทุษร้ายรถยนต์ Tesla ยังเกิดขึ้นเรื่อยๆ เคสล่าสุดที่น่าสนใจเกิดที่โชว์รูม Tesla ในเมือง Hamilton รัฐ Ontario ของ<strong>ประเทศแคนาดา</strong> โดยรถยนต์ Tesla ในลานจอดของโชว์รูมประมาณ 80 คัน ถูกขูดขีดเป็นรอย และปล่อยลมยางให้แฟบ</p>\n<p>ตำรวจของเมือง Hamilton บอกว่ากำลังสอบสวน และหาข้อมูลจากกล้องวงจรปิดเพื่อตามจับผู้กระทำความผิดต่อไป ถึงแม้<a href=\"https://www.blognone.com/node/145351\">เหตุการณ์อาจไม่รุนแรงถึงขั้นเผาทำลายรถ</a> แต่ถ้านับจำนวน เคสนี้น่าจะเป็นการทำร้ายรถยนต์ Tesla จำนวนเยอะที่สุดแล้ว</p>\n<p>การประท้วงที่โชว์รูม Tesla ในสหรัฐอเมริกาอาจเกี่ยวข้องกับประเด็นการเมืองในประเทศ แต่เคสนี้เกิดในแคนาดา ซึ่งเป็นเรื่องการเมืองระหว่างประเทศด้วย เพราะรัฐบาล Elon Musk เอ๊ย Donald Trump ประกาศมาตรการขึ้นภาษีต่อแคนาดา รวมถึงเคยพูดว่า \"แคนาดาคือรัฐที่ 51 ของอเมริกา\" ด้วย</p>\n<p>เว็บไซต์ Electrek ให้ความเห็นว่า ถึงแม้รถยนต์ที่ถูกขูดขีดหรือปล่อยลมยางมีจำนวนเยอะถึง 80 คัน แต่เหตุการณ์นี้ไม่ส่งผลกระทบต่อธุรกิจ Tesla มากนัก เพราะเป็นรถยนต์ที่ค้างในลานจอด และตอนนี้ Tesla ในแคนาดาก็แทบขายไม่ได้แล้ว</p>\n<p>ที่มา - <a href=\"https://electrek.co/2025/03/21/over-80-tesla-vehicles-damaged-at-a-single-location/\">Electrek</a></p>\n<p><img alt=\"No Description\" src=\"https://www.blognone.com/sites/default/files/externals/5be84870a0f85924833464b943d4f72d.jpeg\" /></p>\n</div></div></div><div><div>Topics: </div><div><div><a href=\"/topics/tesla\">Tesla</a></div><div><a href=\"/topics/canada\">Canada</a></div><div><a href=\"/topics/crime\">Crime</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"89927855027db0707c1c00a8f6c0e22ed018e92b8fed042196175bf002b7bea9","category":"Thai"}
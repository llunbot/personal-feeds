{"title":"อินเทลปลดพนักงานในศูนย์วิจัยที่อิสราเอลหลายร้อยคน จำนวนไม่น้อยย้ายไป NVIDIA","link":"https://www.blognone.com/node/142929","date":1730694699000,"content":"<div><div><div><p>Globes เว็บข่าวธุรกิจจากอิสราเอล รายงานว่าอินเทลปลดพนักงานในศูนย์วิจัยที่อิสราเอลจำนวน \"หลายร้อยคน\" (several hundreds) เพื่อลดค่าใช้จ่าย</p>\n<p><a href=\"https://www.blognone.com/node/141201\">อินเทลประกาศแผนปลดพนักงาน 15% ตั้งแต่เดือนสิงหาคม</a> ซึ่งการปลดพนักงานในอิสราเอลเป็นส่วนหนึ่งในกระบวนการปลดพนักงานครั้งนี้ด้วย โดยอินเทลมีทั้งศูนย์วิจัยและโรงงานผลิตชิปในอิสราเอล มีพนักงานรวม 11,000 คน การปลดพนักงานครั้งนี้เกิดที่ฝั่งศูนย์วิจัย (มีพนักงานประมาณ 7,000 คน) เป็นหลัก โดย Globes รายงานว่าพนักงานกลุ่มนี้รับแพ็กเกจชดเชยของอินเทลแล้วไปหางานใหม่กันแล้ว</p>\n<p>ส่วนงานใหม่ที่ว่านั้น หนึ่งในนั้นคือ NVIDIA ที่มีสำนักงานในอิสราเอลเช่นกัน (มีพนักงานราว 4,000 คน) Globes อ้างข้อมูลจาก LinkedIn ของพนักงานอินเทลในอิสราเอล พบว่ามีพนักงานอย่างน้อย 30 คนย้ายข้ามค่ายฟ้าไปอยู่ค่ายเขียวเรียบร้อยแล้ว คาดว่าจะมีพนักงานย้ายไปราว 60-90 คนในช่วงไม่กี่เดือนที่ผ่านมา เมื่อบวกกับการปลดพนักงานรอบใหม่ล่าสุด ตัวเลขอาจเพิ่มไปเกิน 100 คน</p>\n<p>บริษัทอื่นๆ ที่ได้พนักงานจากอินเทลไป มีทั้ง Apple, Amazon, Microsoft, Google, Huawei ซึ่งล้วนแต่มีสำนักงาน ในอิสราเอล รวมถึง Mobileye บริษัทลูกด้านชิปรถยนต์ของอินเทลด้วย</p>\n<p>ที่มา - <a href=\"https://en.globes.co.il/en/article-in-israel-nvidia-snaps-up-employees-leaving-intel-1001492480\">Globes</a> via <a href=\"https://www.tomshardware.com/pc-components/cpus/intel-reportedly-scaling-back-r-and-d-teams-in-israel-several-hundred-talented-staff-will-go\">Tom's Hardware</a></p>\n<p>ภาพสำนักงานของอินเทลในอิสราเอล</p>\n<p><img alt=\"No Description\" src=\"https://www.blognone.com/sites/default/files/externals/5740fe8e1a104b591f74aa6e4a796390.jpeg\" /></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/nvidia\">NVIDIA</a></div><div><a href=\"/topics/israel\">Israel</a></div><div><a href=\"/topics/semiconductor\">Semiconductor</a></div><div><a href=\"/topics/layoff\">Layoff</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"391972d0e7fb6b49b6f30aed8aaee21a2f618ce9129be2f27a339c4e7e7c3ae8","category":"Thai"}
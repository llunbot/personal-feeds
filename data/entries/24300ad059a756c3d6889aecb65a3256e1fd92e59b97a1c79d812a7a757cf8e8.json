{"title":"The BMJ โวยเฟซบุ๊กแบนมั่ว หลังบทความรายงานปัญหาการวิจัยวัคซีน COVID-19 ของ Pfizer ถูกแบน","link":"https://www.blognone.com/node/126381","date":1639836234000,"content":"<div><div><div><p>วารสารการแพทย์ The BMJ ออกจดหมายเปิดผนึกถึง Mark Zuckerberg เรียกร้องให้เฟซบุ๊กแก้ไขระบบตรวจสอบข้อเท็จจริง หลังระบบของเฟซบุ๊กห้ามไม่ให้ผู้ใช้แชร์บางบทความของ The BMJ</p>\n<p><a href=\"https://www.bmj.com/content/375/bmj.n2635\">บทความของ The BMJ รายงานปัญหาของข้อมูลบางส่วนในการทดลองวัคซีน COVID-19 ของ Pfizer</a> ที่จ้าง Ventavia Research Group บริษัทเอกชนในรัฐเท็กซัสให้ช่วยกระจายวัคซีนในอาสาสมัครและเก็บข้อมูลระหว่างการทดลอง Brook Jackson อดีตพนักงานของ Ventavia ทำงานในช่วงการทดลองเฟส 3 ช่วงเดือนกันยายน 2020 รายงานปัญหาของการทดลองโดย Ventavia ว่าการวิจัยมีความบกพร่อง ข้อมูลยาถูกเปิดเผย (unblinded) โดยไม่ตั้งใจ ทำให้ผู้ฉีดยารู้ว่ากำลังฉีดยาจริงหรือยาหลอก นอกจากนี้ยังมีเหตุการณ์ที่เจ้าหน้าที่ของ Ventavia เข้าไปแก้ไขข้อมูลการวิจัยภายหลัง</p>\n<p>เฟซบุ๊กพยายามอย่างหนักในการจำกัดข่าวปลอมเกี่ยวกับ COVID-19 โดยบทความใดๆ ที่แชร์และมีเนื้อหาเกี่ยวกับ COVID-19 จะถูกแปะป้ายเตือน แต่ในกรณีของ The BMJ บทความถูกเตือนหนักเป็นพิเศษด้วยการขึ้น pop-up พิเศษขอให้ผู้ใช้<a href=\"https://leadstories.com/hoax-alert/2021/11/fact-check-british-medical-journal-did-not-reveal-disqualifying-and-ignored-reports-of-flaws-in-pfizer-vaccine-trial.html\">อ่านบทความจาก Lead Stories ก่อนแชร์</a> โดยบทความแปะป้ายว่าเป็นบทความที่มีจุดบกพร่อง พร้อมก้บพยายามแก้ตัวแทน Pfizer ว่า วัคซีนปลอดภัย, ทาง FDA เชื่อมั่นข้อมูลที่ใช้อนุมัติวัคซีน, Ventavia ระบุว่า Jackson  ไม่ได้เกี่ยวข้องกับการทดลองวัคซีน (Jackson  แสดงอีเมลว่าเธออยู่ในทีม), และแถลงจาก Pfizer ว่าได้แก้ปัญหาตามความจำเป็นและแจ้ง FDA ไปแล้ว</p>\n<p>ปัญหาบางส่วนในการเก็บข้อมูลการวิจัยคงไม่ทำให้ผลโดยรวมทั้งหมดเปลี่ยนไป หากปัญหาไม่ได้เกิดขึ้นเป็นวงกว้าง (Ventavia จัดการศูนย์ทดลอง 3 แห่งจากทั้งหมด 153 แห่ง) แต่ปัญหาครั้งนี้น่าจะแสดงให้เห็นว่าเฟซบุ๊กกังวลกับการต่อต้านวัคซีนจนเลือกแบนบางบทความอย่างหนัก แม้บทความนั้นจะมาจากวารสารทางการแพทย์</p>\n<p>ที่มา - <a href=\"https://www.bmj.com/content/375/bmj.n2635/rr-80\">The BMJ</a></p>\n<p><img src=\"https://www.blognone.com/sites/default/files/externals/d3ee8116e902ef220033013367d60c21.jpg\" /></p>\n</div></div></div><div><div>Topics: </div><div><div><a href=\"/topics/facebook\">Facebook</a></div><div><a href=\"/topics/meta\">Meta</a></div><div><a href=\"/topics/internet-censorship\">Internet Censorship</a></div><div><a href=\"/topics/covid-19\">COVID-19</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"24300ad059a756c3d6889aecb65a3256e1fd92e59b97a1c79d812a7a757cf8e8","category":"Thai"}
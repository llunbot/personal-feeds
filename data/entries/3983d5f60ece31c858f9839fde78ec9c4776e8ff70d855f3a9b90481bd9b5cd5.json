{"title":"The Angry Birds Movie 1-2","link":"https://markpeak.net/the-angry-birds-movie-1-2/","date":1681033944000,"content":"<p>ดูพร้อมกันสองภาค เขียนรวบเป็นชิ้นเดียวกันเลยละกัน</p>\n<h2>The Angry Birds Movie 1</h2>\n<p>The Angry Birds Movie ภาคแรกเป็นแอนิเมชันปี 2016 ที่ Rovio Entertainment บริษัทแม่ของ Angry Birds พยายามผลักดันแฟรนไชส์ขึ้นเป็นหนังจอใหญ่ (หลังจากทำการ์ตูนซีรีส์มาได้พักใหญ่) ผลคือทำได้ดีกว่าที่คิด งานภาพทำโดย Sony Pictures Imageworks ซึ่งทำออกมาได้สวยงามดี</p>\n<p>เนื้อเรื่องของเกม Angry Birds ภาคต้นฉบับ ไม่มีอะไรมากไปกว่าหมูเขียวขโมยไข่ นกจึงโกรธและต้องไปสู้กับหมูเพื่อทวงไข่คืน</p>\n<p>การตีความในเวอร์ชันหนังจึงต้องการความซับซ้อนของพล็อตเรื่องมากขึ้น เรื่องที่นำเสนอออกมาคือในเกาะนก Bird Island เหล่านกอยู่กันอย่างสงบสุขเป็น happy birds เพราะมองว่าทั้งโลกคือเกาะแห่งนี้ ไม่มีศัตรูใดคุกคาม</p>\n<p>นกแดง Red ที่มีปัญหาเรื่องควบคุมอารมณ์ เพราะเป็นเด็กกำพร้ามาแต่เล็ก ไม่มีใครคบ โดนเพื่อนที่โรงเรียนล้อเรื่องคิ้วหนา (เอ้อนะ) มักก่อเรื่องบ่อยๆ จึงถูกไล่ให้ออกไปสร้างบ้านอยู่ริมทะเลเพียงลำพัง และเมื่อมีปัญหาหัวร้อนทะเลาะกับชาวบ้านอีก จึงต้องไปอบรม anger management กับนกขาว Matilda อีกตัวละครหนึ่งในเกม</p>\n<p>ที่สถาบันอบรมความโกรธ Red ได้รู้จักกับเพื่อนร่วมวงการคนไม่คบคือ Chuck นกเหลืองไฮสปีด, Bomb นกดำพลังระเบิด และ Terence นกแดงยักษ์ไม่ชอบพูด</p>\n<p>ในขณะเดียวกัน เกาะนกก็เจอกับแขกคือเผ่าหมูเขียว ที่นำโดยพระราชาหมู Leonard (เป็นคาแรกเตอร์ออริจินัลของหนัง คนละตัวกับราชาหมูในเกม) มาเยือนและสร้างมิตรภาพด้วย พาเฮฮาปาร์ตี้กันสนุกสนาน โดยเหล่านกไม่รู้จุดประสงค์ที่แท้จริงว่าเผ่าหมูแอบมาขโมยไข่ แม้ Red พยายามเตือนก็ไม่มีใครฟัง</p>\n<p>หลังจาก moment of truth เหล่านกรู้ความจริงว่า บ้านพังพินาศ ไข่ถูกขโมย ทุกคนจึงยก Red เป็นผู้นำ ซึ่ง Red ก็บอกว่าทุกคนจงเปลี่ยนจาก happy birds เป็น angry birds ไปทวงไข่คืนกัน (ซับซ้อนจริงจัง)</p>\n<p><img src=\"https://markpeak.net/wp-content/uploads/2023/04/abm_press-release-lbox-780x444.166666667-trans.webp\" alt width=\"780\" height=\"444\" srcset=\"https://markpeak.net/wp-content/uploads/2023/04/abm_press-release-lbox-780x444.166666667-trans.webp 780w, https://markpeak.net/wp-content/uploads/2023/04/abm_press-release-lbox-780x444.166666667-trans-300x171.webp 300w, https://markpeak.net/wp-content/uploads/2023/04/abm_press-release-lbox-780x444.166666667-trans-768x437.webp 768w, https://markpeak.net/wp-content/uploads/2023/04/abm_press-release-lbox-780x444.166666667-trans-700x398.webp 700w\" /></p>\n<p>เรื่องหลังจากนั้นคือเหล่านกข้ามทะเลไปถล่มเกาะหมู เนื่องจากนกเกาะนี้บินไม่ได้ จึงต้องใช้หนังสติ๊กยักษ์ (slingshot) ดีดตัวเองไปถล่มเมือง ตรงนี้เราจึงได้เห็นซีนเหมือนในเกม (สักที) ที่นกแต่ละประเภทยิงตัวเองไปถล่มเมืองของหมูให้พังในรูปแบบต่างๆ กันไป</p>\n<p>ภาพรวมของหนังทำได้สนุกดี เป็นหนังแอคชั่นรวมคนไม่มีใครคบ แต่สถานการณ์สร้างวีรบุรุษให้ไปทวงคืนของที่ถูกขโมย พล็อตมาตรฐานก็จริง แต่แอคชั่นและมุขตลกเยอะ ไดนามิกของทีมตัวเอก (Red/Chuck/Bomb) ก็ทำออกมาดี และยิ่งถ้าคนที่เคยเล่นเกมมาก่อนก็จะลุ้นว่าจะเจอฉากไหนหรือตัวละครไหนบ้าง ซึ่งมากันเกือบหมด เช่น นกบูมเมอแรงสีเขียว, นกส้มพองตัวได้, นกชมพู Stella ยกเว้นนกน้ำแข็งสีฟ้า 3 ตัวที่โผล่มาตอนท้ายเรื่อง</p>\n<p>หนังประสบความสำเร็จในแง่รายได้ ทำเงินไป 352 ล้านดอลลาร์ แม้คะแนนจากนักวิจารณ์ไม่ดีนัก (43% Rotten Tomatoes) แต่ก็เข้าใจได้ว่านักวิจารณ์ไม่ค่อยชอบหนังเด็ก แนวตลกเจ็บตัวทำนองนี้อยู่แล้ว รายได้ที่ดีรวมถึงการต่อยอดสินค้าต่างๆ ทำให้มีภาคสองตามมา</p>\n<p><img loading=\"lazy\" src=\"https://markpeak.net/wp-content/uploads/2023/04/abm2_flying-lbox-1201x683.902777778-trans.webp\" alt width=\"1201\" height=\"683\" srcset=\"https://markpeak.net/wp-content/uploads/2023/04/abm2_flying-lbox-1201x683.902777778-trans.webp 1201w, https://markpeak.net/wp-content/uploads/2023/04/abm2_flying-lbox-1201x683.902777778-trans-300x171.webp 300w, https://markpeak.net/wp-content/uploads/2023/04/abm2_flying-lbox-1201x683.902777778-trans-1024x582.webp 1024w, https://markpeak.net/wp-content/uploads/2023/04/abm2_flying-lbox-1201x683.902777778-trans-768x437.webp 768w, https://markpeak.net/wp-content/uploads/2023/04/abm2_flying-lbox-1201x683.902777778-trans-700x398.webp 700w\" /></p>\n<h2>The Angry Birds Movie 2</h2>\n<p>หนังภาคสองตามมาในปี 2019 โดยยังใช้บริการ Sony Pictures Imageworks ทำงานภาพให้เหมือนเดิม</p>\n<p>เนื้อเรื่องก็ต่อจากภาคแรกเลย หลังสงครามกับเกาะหมู ถล่มปราสาทหมูจนราบไปแล้ว เกาะนกกับเกาะหมูยังมีการปะทะกันเรื่อยมา โดย Red รับบทเป็นผู้นำทัพแนวหน้าช่วยปกป้องเกาะ ซึ่งเขาก็ดีใจที่ได้รับการยอมรับจากชาวเมืองนกในฐานะฮีโร่ คุณค่าของเขาคือการปกป้องเกาะ</p>\n<p>แต่เผ่าหมูกลับค้นพบเกาะที่สาม เป็นเกาะน้ำแข็งที่อาศัยอยู่โดยเผ่าอินทรี และพยายามโจมตีเกาะอื่นอีกสองเกาะด้วยปืนใหญ่น้ำแข็ง เพื่อเหล่านกอินทรีจะได้หนีหนาวมายึดครองเกาะทั้งสองแทน</p>\n<p>ราชาหมู Leonard จึงขอสงบศึกกับเกาะนก และพยายามร่วมกันต่อสู้กับเผ่าอินทรี ปมหลักของภาคนี้คือความกลัวของ Red ที่ว่าเขาจะไม่มีคุณค่าอีกหากไม่มีสงคราม และความสำคัญตัวว่าเขาเป็นผู้นำของเหล่าหน่วยรบพิเศษกับเกาะอินทรี ทำให้เขามีนิสัยไม่ยอมฟังใคร</p>\n<p>ตัวละครใหม่ที่สำคัญของภาคนี้คือ Silver นกอัจฉริยะทางวิศวกรรม น้องสาวของ Chuck ที่รับบทเป็น love interest ของ Red และช่วยกันนำทีมไปบุกเกาะอินทรีด้วยกัน คาแรกเตอร์ Silver ของภาคหนังเป็นออริจินัลออกแบบใหม่ ต่างจาก <a href=\"https://angrybirds.fandom.com/wiki/Silver\">Silver ในเกม</a>พอสมควร</p>\n<p></p>\n<p>เรื่องราวครึ่งหลังจึงเป็นทีมรวมพลังนก-หมู บุกเกาะน้ำแข็งเพื่อกำจัดอาวุธร้าย ตรงนี้พล็อตคล้ายพวกหนังแอคชั่น-สายลับทั่วไป แต่มีมุขตลกแบบเจ็บตัวเพิ่มมาพอสมควร ก่อนขมวดปมด้วยการคลี่คลายความสัมพันธ์ของ Zeta หัวหน้าเผ่านกอินทรีที่เคยคบหาเป็นแฟนกับ Mighty Eagle ของเกาะนกมาก่อน</p>\n<p>ความรู้สึกหลังดูภาคสองคือ ชอบภาคแรกมากกว่า เพราะเนื้อเรื่องตรงไปตรงมาดี ในขณะที่ภาคสองเรื่องซับซ้อนขึ้นเยอะ มีความเป็นผู้ใหญ่สูงขึ้นมาก ตัวละครเยอะขึ้นจนอยู่ในระดับมากไปหน่อยแล้ว</p>\n<p>อย่างไรก็ตาม นักวิจารณ์กลับชอบภาคสองมากกว่า (คะแนนรีวิว 73%) ตรงข้ามกับมติมหาชนที่หนังทำรายได้ลดลงจากภาคแรกไปมาก (152.8 ล้านดอลลาร์) แบบนี้แสดงว่าเราน่าจะสอดคล้องกับมหาชนมากกว่าสินะ</p>\n<p>ความผิดหวังเล็กๆ อีกอันคือ นกน้ำแข็งที่โผล่มานิดเดียวในภาคแรก คิดว่าจะมีบทเยอะในภาคสอง แต่กลับกลายเป็นว่าน้อยกว่าเดิมอีก</p>The post <a href=\"https://markpeak.net/the-angry-birds-movie-1-2/\">The Angry Birds Movie 1-2</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"3983d5f60ece31c858f9839fde78ec9c4776e8ff70d855f3a9b90481bd9b5cd5","category":"Thai"}
{"title":"EA โชว์เทคนิคการใช้ Ray Tracing ลดงานศิลปิน 3D, สร้างสนามแข่งในเกม College Football ได้เยอะขึ้น","link":"https://www.blognone.com/node/141772","date":1725175465000,"content":"<div><div><div><p>เกมเด่นของค่าย EA ในไตรมาสที่ผ่านมาคือ <a href=\"https://www.blognone.com/node/141155\">เกมอเมริกันฟุตบอล EA SPORTS College Football 25 ที่มีผู้เล่นมากกว่า 5 ล้านคน</a> โดยปัจจัยที่ทำให้เกมนี้โด่งดัง มีทั้งการเป็นเกมในซีรีส์ College Football ที่คัมแบ็คภาคแรกในรอบ 11 ปี (ภาคสุดท้ายคือ NCAA Football 14 ออกปี 2013) รวมถึงการได้สิทธิในหน้าตานักกีฬา ทีมอเมริกันฟุตบอล และสนามแข่งจำนวน 134 สนาม ตรงตามสนามจริงๆ ส่งผลให้แฟนๆ กีฬาเข้ามาเล่นทีมที่ตัวเองเชียร์กันได้ถ้วนหน้า ไม่ว่าเชียร์ทีมไหน</p>\n<p>EA เปิดเผยว่าเบื้องหลังการพัฒนาเกม College Football 25 ให้สามารถสร้างสนามกีฬาในเกมจำนวน 134 สนามได้ครบถ้วน (เพื่อเป็นจุดขาย) ในระยะเวลาอันสั้น มาจากการปรับระบบกราฟิกของเกมใหม่ นำเทคนิคชื่อ Global Illumination Based on Surfels (GIBS) เข้ามา</p>\n<p><img alt=\"No Description\" src=\"https://www.blognone.com/sites/default/files/externals/95bb78885445cb1e303182745812adb7.jpg\" /></p>\n<p>เดิมทีนั้น การสร้างโมเดลสนามแข่งของ EA ต้องใช้ศิลปินค่อยๆ สร้างโมเดลสนามขึ้นมา แล้วปรับแต่งรายละเอียด โดยเฉพาะเรื่องแสงไฟในสนาม ที่ต้องวางตำแหน่งไฟ (light map) ในโมเดลสนามแล้วประมวลผลการสะท้อนของแสงไฟให้แสงเงาในสนามออกมาดูดี ซึ่งเป็นกระบวนการที่กินเวลามาก ไม่สามารถใช้กระบวนการนี้มาสร้างสนามทั้ง 134 แห่งได้ทันแน่ๆ</p>\n<p>EA ใช้ประโยชน์จากฮาร์ดแวร์คอนโซลยุคปัจจุบัน (PS5 และ Xbox Series X|S) มีจีพียูที่รองรับ ray tracing กันหมดแล้ว (เกม College Football 25 ออกเฉพาะบนคอนโซล ยังไม่มีพีซี) จึงเปลี่ยนมาใช้ระบบแสงไฟรวม (global illumination) มาประมวลผลแสงไฟของทั้งสนามได้แบบเรียลไทม์ แถมปรับเปลี่ยนสภาพแสงไฟในสนามแข่งเดียวกันได้ง่าย (เช่น ฉากแข่งกลางวัน vs แข่งกลางคืน)</p>\n<p>เทคโนโลยี Global Illumination Based on Surfels (GIBS) เป็นผลงานจากทีมวิจัยภายในของ EA ชื่อว่า <a href=\"https://www.ea.com/seed\">SEED</a> พัฒนาขึ้นมาได้ระยะหนึ่งแล้ว และเคย<a href=\"https://www.ea.com/seed/news/siggraph21-global-illumination-surfels\">โชว์เดโมในงาน SIGGRAPH 2021</a></p>\n<p>คำว่า surfel เป็นคำย่อมาจาก surface element หมายถึงการแบ่งพื้นผิวของวัตถุออกเป็นวงกลมที่มีขนาดและทิศทางต่างๆ ในระบบ GIBS โมเดลฉากของเกมจะวางตำแหน่ง surfel ไว้ตามจุดต่างๆ ในฉาก เพื่อใช้ข้อมูลนี้คำนวณการกระจายแสงของทั้งฉาก (global illumination) ซึ่งเร่งความเร็วด้วยหน่วยประมวลผล ray tracing ของจีพียู</p>\n<p><img alt=\"No Description\" src=\"https://www.blognone.com/sites/default/files/externals/c978e0f1372c4f70317f2a946cb75840.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/d258cd836155b0d5fe6edbb36b9bb793.jpeg\" /></p>\n<p><img alt=\"No Description\" src=\"https://www.blognone.com/sites/default/files/externals/e47d8202a60dcdb5d2e9e02d787d044c.jpeg\" /></p>\n<p>ทีม SEED ร่วมมือกับทีมพัฒนาเอนจิน Frostbite และทีมพัฒนาเกม นำเทคโนโลยี GIBS เข้ามาใส่ในเกม College Football 25 จากนั้นสร้างเครื่องมือภายในชื่อ Stadium Toolkit ขึ้นมาให้ทีมศิลปินสร้างสนาม สามารถจัดวางวัตถุต่างๆ ในสนาม เช่น เก้าอี้นั่ง บันได ราวจับ อุโมงค์นักกีฬา จอทีวีในสนาม ฯลฯ ได้ง่ายเหมือนกับการต่อเลโก้ ทำให้ทีมศิลปินสามารถสร้างสนามกีฬาทั้งหมดได้ในรอบโปรดักชันเดียว โดยที่ยังรักษาคุณภาพของรายละเอียดสนามเอาไว้ได้</p>\n<p>เบื้องหลังการสร้างสนาม มีทั้งการรียูสโมเดลจากเกมซีรีส์ Madden (แต่มีจำนวนสนามที่ซ้ำกันไม่เยอะนัก), ส่งทีมลงไปสำรวจสนามจริงๆ และขอให้สถาบันการศึกษาเจ้าของสนามส่งภาพถ่ายเข้ามาให้ EA นำไปสร้างสนาม โดยกำหนดว่าต้องมีภาพประมาณ 1,000 ภาพต่อหนึ่งสนาม</p>\n<p>ตัวอย่างการวาง surfel ลงในโมเดลสนามแข่ง</p>\n<p><img alt=\"No Description\" src=\"https://www.blognone.com/sites/default/files/externals/e28c1ad6e61deb0e4eea7e9ede1f9085.jpeg\" /></p>\n<p>ตัวอย่างสนามแข่งที่เรนเดอร์เสร็จแล้ว และจัดไฟด้วย GIBS</p>\n<p><img alt=\"No Description\" src=\"https://www.blognone.com/sites/default/files/externals/d4cb7482f836363fb5b9fe2a584412e3.jpg\" /></p>\n<p>การประยุกต์ใช้งาน GIBS ถือเป็นตัวอย่างของการเรียกใช้งานฟีเจอร์ ray tracing ในจีพียูยุคใหม่ๆ ให้เกิดประโยชน์สูงสุด เพราะนอกจากผู้เล่นได้เห็นสภาพสนามที่สมจริงตามต้องการ ฝั่งของกระบวนการพัฒนายังช่วยให้ทำงานได้มากขึ้นและเร็วขึ้นด้วยนั่นเอง</p>\n<blockquote><p>Our work got a mention from ESPN!Inside this profile piece on EA College Football is a great shoutout for GIBS, an awesome lighting tool spearheaded by SEED's own <a href=\"https://twitter.com/staerlor?ref_src=twsrc%5Etfw\">@staerlor</a> used to light the stadiums! Congrats! <a href=\"https://t.co/BuuLB9lNYC\">https://t.co/BuuLB9lNYC</a></p>\n<p>— SEED (@seed) <a href=\"https://twitter.com/seed/status/1792987938952770022?ref_src=twsrc%5Etfw\">May 21, 2024</a></p></blockquote>\n<p>ที่มา - <a href=\"https://www.espn.com/college-football/story/_/id/40153072/inside-return-ea-sports-college-football-video-game\">ESPN</a>, <a href=\"https://www.ea.com/technology/news/gibs-lighting-ea-sports-college-football-25\">EA</a>, <a href=\"https://www.ea.com/games/ea-sports-college-football/college-football-25/news/college-football-25-sights-and-sounds\">EA</a></p>\n</div></div></div><div><div>Topics: </div><div><div><a href=\"/topics/ea\">EA</a></div><div><a href=\"/topics/games\">Games</a></div><div><a href=\"/topics/graphic\">Graphic</a></div><div><a href=\"/topics/development\">Development</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f6235dd290b57ec7fc2ceba2c6c3325dace18f62adf26243d63b7aa0dd7ec0dd","category":"Thai"}
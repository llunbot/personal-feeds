{"title":"Google Japan เปิดตัว Gboard CAPS คีย์บอร์ดในรูปแบบหมวก กดปุ่มเดียวบนหัว","link":"https://www.blognone.com/node/136080","date":1696439772000,"content":"<div><div><div><p>กูเกิลประเทศญี่ปุ่นยังคงพัฒนาคีย์บอร์ด Gboard เวอร์ชันใหม่ ใส่ไอเดียสร้างสรรค์กันต่อ โดยปี 2023 นี้เป็น Gboard CAPS คีย์บอร์ดในรูปแบบหมวกสวมศีรษะ ที่ผู้ใช้งานสามารถออกแบบดีไซน์ DIY ได้เองด้วย</p>\n<p>กูเกิลบอกว่าโจทย์ใหญ่ของคีย์บอร์ด Gboard CAPS นี้ มาจากความต้องการพกคีย์บอร์ดติดตัวไปด้วยตลอดเวลา แต่จะหิ้วติดมือก็พะรุงพะรังเกินไป ฉะนั้นเอาคีย์บอร์ดไปไว้บนหัวก็คือคำตอบ</p>\n<p>วิธีการทำงานของ Gboard CAPS นั้น ผู้ใช้เพียงหันศีรษะให้ทิศทางของปีกหมวกตรงตำแหน่งตัวอักษรที่ต้องการพิมพ์ จากนั้นกดหมวกลงเพื่อเป็นการกดสวิตช์พิมพ์อักษรนั้น ด้วยกลไกพื้นฐานเท่านี้ ทำให้ผู้ใช้งานสามารถออกแบบหมวกได้อิสระตามความต้องการ</p>\n<p><img alt=\"No Description\" src=\"https://www.blognone.com/sites/default/files/externals/c808c58fa7fbab676d503457439cc280.jpg\" /></p>\n<p>ผู้สนใจสามารถพัฒนา Gboard CAPS ได้เอง โดยส่วนอิเล็กทรอนิกส์สามารถใช้เครื่องพิมพ์สามมิติช่วยพิมพ์ชิ้นส่วนได้ ตาม<a href=\"https://github.com/google/mozc-devices/tree/master/mozc-caps\">รายละเอียดใน GitHub</a> ส่วนโครงของหมวกใช้การ์ดบอร์ดทำ<a href=\"https://landing.google.co.jp/caps/static/assets/gboard_caps_cardboard.pdf\">ตามรายละเอียดนี้</a></p>\n<p>อ่านถึงตรงนี้ก็คงเดาได้ว่านี่เป็นมุกประจำปีของทางกูเกิลญี่ปุ่น ซึ่งเล่นกับ Gboard มาทุกปี ตั้งแต่<a href=\"https://www.blognone.com/node/101137\">คีย์บอร์ดลากนิ้ว</a> <a href=\"https://www.blognone.com/node/108938\">คีย์บอร์ดงอช้อน</a> <a href=\"https://www.blognone.com/node/125040\">คีย์บอร์ดแก้วชา</a> หรือปีที่แล้วเป็นคีย์บอร์ดแถวเดียว โดยกูเกิลได้<a href=\"https://www.blognone.com/node/115494\">เลิกเผยแพร่มุกประจำปีในวันที่ 1 เมษายน</a> ตั้งแต่เกิดการระบาดของโควิด สำหรับกูเกิลญี่ปุ่น ซึ่งไม่หยุดพัฒนาสินค้าใหม่ ก็เลือกเปิดตัวเป็นวันที่ 1 ตุลาคมแทน โดยให้เหตุผลว่าเพราะเป็นวัน 101 ตรงกับตัวเลขสเป็กคีย์บอร์ดมาตรฐาน 101 ปุ่มนั่นเอง</p>\n<p><img alt=\"No Description\" src=\"https://www.blognone.com/sites/default/files/externals/d4a8fab6635028b4847b3146442bafa2.jpg\" /></p>\n<p>ที่มา: <a href=\"https://japan.googleblog.com/2023/10/caps.html\">Google Japan</a></p>\n</div></div></div><div><div>Topics: </div><div><div><a href=\"/topics/gboard\">Gboard</a></div><div><a href=\"/topics/google\">Google</a></div><div><a href=\"/topics/japan\">Japan</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"80944ad6d7265ef7ecfdd89eff0ef2bc34040e8f08e7dbbe7b7471afb8a5d0a1","category":"Thai"}
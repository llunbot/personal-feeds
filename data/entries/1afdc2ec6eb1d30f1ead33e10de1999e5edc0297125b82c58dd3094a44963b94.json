{"title":"Meta จับมือสำนักงานตำรวจแห่งชาติ ป้องกันการโกงออนไลน์ ตัดวงจรภัยไซเบอร์ตั้งแต่ต้นทาง","link":"https://www.blognone.com/node/146439","date":1747388964000,"content":"<span>Meta จับมือสำนักงานตำรวจแห่งชาติ ป้องกันการโกงออนไลน์ ตัดวงจรภัยไซเบอร์ตั้งแต่ต้นทาง</span>\n\n  <div>\n    <div>Body</div>\n              <div><p>Meta ประเทศไทย ร่วมมือกับสำนักงานตำรวจแห่งชาติโดยกองบัญชาการตำรวจสอบสวนกลาง (CIB) รับมือภัยไซเบอร์ที่ซับซ้อนขึ้นเรื่อย ๆ โดยเฉพาะกลโกงที่แฝงตัวบน Facebook และ Instagram หวังตัดตอนตั้งแต่ต้นทาง พร้อมเปิดเผยแนวทาง และเทคโนโลยีที่ใช้ทั่วโลก</p>\n<p>ยิ่งยศ ลีชัยอนันต์ หัวหน้าฝ่ายนโยบายสาธารณะของ Meta ประเทศไทย บอกว่า ในยุคที่มิจฉาชีพปรับเปลี่ยนวิธีการตลอดเวลา Meta ได้พัฒนาวิธีป้องกันให้ไวกว่าเดิม ผ่านแนวทางที่ Meta ใช้อยู่ตอนนี้ 3 เรื่องหลัก ๆ</p>\n<ol>\n<li><strong>สกัดยับยั้งมิจฉาชีพ</strong>: แม้ Meta จะไม่มีสิทธิ์สืบสวนหรือจับกุม แต่มีข้อมูลและเครื่องมือที่ช่วยคัดกรองพฤติกรรมต้องสงสัย สนับสนุนภาครัฐได้</li>\n<li><strong>ให้ความรู้กับผู้ใช้</strong>: Meta ทำงานร่วมกับสื่อ แบงก์ ค่ายมือถือ และหน่วยงานรัฐ เพื่อให้คนรู้เท่าทันกลโกงใหม่ ๆ จะได้ตั้งรับทัน</li>\n<li><strong>ขัดขวางการดำเนินการของคนร้าย</strong>: ใช้ AI ลบบัญชีปลอม แจ้งเตือนพฤติกรรมต้องสงสัย และทดสอบฟีเจอร์รักษาความปลอดภัยใหม่ ๆ</li>\n</ol>\n<p>สำหรับกลโกงพวกนี้มีขั้นตอนชัดเจน แบ่งได้เป็น 5 ขั้น ซึ่ง Meta พยายามจะหยุดกลโกงให้ได้ตั้งแต่ขั้นที่ 2–3 เพื่อไม่ให้เหยื่อต้องไปถึงขั้นที่ 4:</p>\n<ol>\n<li><strong>ตั้งโครงสร้าง</strong>: ค้ามนุษย์ แรงงาน ซิมบล็อก ตั้งศูนย์ในพื้นที่ที่บังคับใช้กฎหมายยาก</li>\n<li><strong>เตรียมการ</strong>: เตรียมบัญชีม้า ซิมปลอม แฮกบัญชีผู้อื่น</li>\n<li><strong>เข้าถึงเหยื่อ</strong>: ใช้จิตวิทยาสร้างความไว้วางใจ</li>\n<li><strong>ดำเนินการ</strong>: ทำธุรกรรมผิดกฎหมาย เช่น โอนเงิน</li>\n<li><strong>ทำความสะอาด</strong>: ลบบัญชี ฟอกเงิน ปกปิดร่องรอย</li>\n</ol>\n<p>Meta ลงทุนกว่า 30,000 ล้านดอลลาร์ฯ ในการพัฒนาทีมและเทคโนโลยี เพื่อสร้างระบบความปลอดภัยที่มีประสิทธิภาพ และมีทีมที่ดูแลเรื่องนี้กว่า 40,000 คนทั่วโลก โดยครึ่งหนึ่งทำหน้าตรวจสอบเนื้อหาโดยตรง</p>\n<p><strong>ประเทศไทยเป็นกลุ่มแรกที่ได้ลองใช้ระบบใหม่ ๆ</strong></p>\n<p>ในประเทศไทย Meta เริ่มทดสอบหลาย ๆ ฟีเจอร์ที่เพิ่มความปลอดภัย เช่น ระบบจดจำใบหน้าเพื่อกู้บัญชีที่โดนแฮ็ก การแจ้งเตือนเมื่อมีการล็อกอินจากเครื่องที่ไม่คุ้นเคย ระบบขออนุมัติรับข้อความจากคนแปลกหน้าใน Instagram และระบบแจ้งเตือนกิจกรรมต้องสงสัยอัตโนมัติ ซึ่งไทยเป็นหนึ่งในกลุ่มประเทศแรก ๆ ที่ได้ใช้ระบบนี้</p>\n<p>ส่วนภาคธุรกิจ Meta พัฒนาระบบขึ้นเพื่อช่วยทั้งผู้ใช้ทั่วไปและภาคธุรกิจ เช่น ระบบ Brand Rights Protection สำหรับจัดการบัญชีที่ปลอมแบรนด์ หรือระบบแจ้งเตือนที่ให้ผู้ใช้รายงานเนื้อหาปลอมได้ง่ายขึ้น</p>\n<p>โดยในไตรมาส 4/2024 Meta จัดการบัญชีปลอมทั่วโลกไปกว่า 1,400 ล้านบัญชี ซึ่ง 99.9% ถูกลบโดยอัตโนมัติภายในไม่กี่นาทีหลังจากถูกสร้างขึ้น รวมทั้งลบเพจและบัญชีที่มีส่วนร่วมกับการฉ้อโกงอีก 116,000 รายการ</p>\n<p>นอกจากนี้ Meta ร่วมมือกับกองบัญชาการตำรวจสอบสวนกลาง (CIB) เพื่อแชร์ข้อมูล เทคนิค และความรู้ด้านความมั่นคงไซเบอร์ร่วมกัน เป้าหมายคือรับมือกับภัยที่ซับซ้อนขึ้น และเคลื่อนไหวได้รวดเร็วกว่าเดิม</p>\n<p>ยิ่งยศ ย้ำว่า “ภัยไซเบอร์ไม่ใช่เรื่องของแพลตฟอร์มฝ่ายเดียวหรือหน้าที่ของภาครัฐฝ่ายเดียว มันต้องช่วยกันทุกฝ่าย ถ้าป้องกันได้ตั้งแต่ต้น คนก็ไม่ต้องตกเป็นเหยื่อ”</p>\n<p><strong>ซื้อของใน Facebook – Romance Scam ยังเป็นภัยอันดับต้น ๆ</strong></p>\n<p>ด้าน พล.ต.อ.ต่อศักดิ์ สุขวิมล ผู้บัญชาการตำรวจแห่งชาติ ให้ข้อมูลว่า แม้ความร่วมมือจะทำให้คดีภัยไซเบอร์ลดลงกว่า 30% แล้ว แต่การหลอกขายของผ่าน Facebook ก็ยังเป็นปัญหาใหญ่ที่เจอบ่อยสุด โดยในช่วง 4 เดือนแรกของปี 2025 ความเสียหายจากคดีออนไลน์รวมแล้วกว่า 7,600 ล้านบาท</p>\n<p>นอกจากนี้ ยังมี Romance Scam หรือการหลอกเหยื่อด้วยความรักเพื่อให้โอนเงินให้ ที่พบอยู่มากในไทย ซึ่ง Meta ตรวจเจอและลบได้มากถึง 408,000 บัญชีทั่วโลก</p>\n<p>พล.ต.อ.ต่อศักดิ์ ย้ำว่า “คดีที่ไม่เกิด คือคดีที่ดีที่สุด เพราะประชาชนไม่ต้องเสียเงิน และตำรวจไม่ต้องตามจับ แต่ถ้าเกิดแล้ว เราต้องรีบตามจับให้เร็วที่สุด และสกัดเส้นทางการเงินให้ทันก่อนที่เงินจะหายไป”</p>\n<p>ที่มา: Meta ประเทศไทย และสำนักงานตำรวจแห่งชาติ</p>\n</div>\n          </div>\n<span><a href=\"https://www.blognone.com/user/boompw\">boompw</a></span>\n<span><time>Fri, 05/16/2025 - 16:49</time>\n</span>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1afdc2ec6eb1d30f1ead33e10de1999e5edc0297125b82c58dd3094a44963b94","category":"Thai"}
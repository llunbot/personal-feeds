{"title":"AMD เปิดตัวการ์ดกราฟิก AMD Instinct MI200 สถาปัตยกรรม CDNA 2 อัดแรม 128GB","link":"https://www.blognone.com/node/125731","date":1636391824000,"content":"<div><div><div><p>เอเอ็มดีเปิดตัวการ์ดกราฟิกตระกูลสำหรับเซิร์ฟเวอร์ AMD Instinct MI200 โดยชุดแรกมีสองรุ่นย่อยได้แก่ MI250 และ MI250X เป็นแบบโมดูล (MI210 แบบการ์ด PCIe จะเปิดตัวภายหลัง) มีจุดเด่นอยู่ที่การรองรับแรม HBM แบบ ECC ความจุถึง 128GB ใหญ่กว่ารุ่นปัจจุบันถึง 4 เท่าตัว</p>\n<p>เอเอ็มดีระบุว่าการ์ดตระกูล MI200 มีความเปลี่ยนแปลงสำคัญ 3 อย่าง ได้แก่</p>\n<ul>\n<li>สถาปัตยกรรม CDNA 2 ตัวแรก จุดปรับปรุงสำคัญคือคำสั่งแมทริกซ์แบบ FP64 และ FP32 ประสิทธิภาพสูงขึ้นสูงสุด 4 เท่าตัว</li>\n<li>แพ็กเกจแบบ 2.5D Elevated Fanout Bridge (EFB) ใส่คอร์ได้ 1.8 เท่าตัว ส่งข้อมูลไปยังแรมได้แบนด์วิดท์เพิ่มขึ้น 2.7 เท่า เทียบกับการ์ดตระกูล MI100</li>\n<li>เชื่อมต่อกับซีพียูผ่านทาง Infinity Fabric จำนวน 8 ชุด ทำให้มองหน่วยความจำในกราฟิกและซีพียูเป็นชุดเดียวกัน</li>\n</ul>\n<p>MI250 และ MI250X เป็นโมดูลแบบ OAM ต่างกันที่จำนวนหน่วยประมวลผล MI250x มีหน่วยประมวลผล 220 ชุด คิดเป็น 14,080 หน่วยประมวลสตรีม ส่วน MI250 มี 208 หน่วยประมวลผล คิดเป็น 13,312 หน่วยประมวลสตรีม ทั้งสองรุ่นใส่แรม ECC 128GB เท่ากัน</p>\n<p>การทั้งสองรุ่นขายผ่านผู้ลิตเครื่อง ตอนนี้ HPE กำลังสร้างซูเปอร์คอมพิวเตอร์ด้วยโมดูลเหล่านี้อยู่ และปีหน้าจะมีผู้ผลิตอื่นขายเครื่องด้วย ได้แก่ ASUS, ATOS, Dell, Gigabyte, HPE, Lenovo, Supermicro</p>\n<p>ที่มา - <a href=\"https://www.amd.com/en/press-releases/2021-11-08-new-amd-instinct-mi200-series-accelerators-bring-leadership-hpc-and-ai\">AMD</a></p>\n<p><img src=\"https://www.blognone.com/sites/default/files/externals/60f52e63b73b99dd43f51323d236f2cc.jpg\" /></p>\n</div></div></div><div><div>Topics: </div><div><div><a href=\"/topics/amd\">AMD</a></div><div><a href=\"/topics/gpgpu\">GPGPU</a></div><div><a href=\"/topics/gpu\">GPU</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"3d2cb54d0ead919a0c342381e7601872f6a1aba6970fc35e0fbabb5dc5a4b4c7","category":"Thai"}
{"title":"Alibaba Cloud เปิดตัวปัญญาประดิษฐ์ Tongyi Qianwen ขนาดโมเดล 10 ล้านล้านพารามิเตอร์","link":"https://www.blognone.com/node/133377","date":1681192711000,"content":"<div><div><div><p>Alibaba Cloud เปิดตัว Tongyi Qianwen ปัญญาประดิษฐ์ภาษาขนาดใหญ่ (large language model - LLM) ที่ขนาดใหญ่ยักษ์ถึง 10 ล้านล้านพารามิเตอร์ เทียบกับ GPT-3 ที่อยู่ระดับแสนล้านพารามิเตอร์เท่านั้น โดยตอนนี้เปิดให้ลูกค้าองค์กรทดสอบวงปิด และเตรียมเพิ่มฟีเจอร์เข้าไปในโปรแกรม DingTalk ที่ใช้สำหรับประชุมออนไลน์ เพื่อสรุปประชุม, เขียนอีเมล, และงานเอกสารอื่นๆ</p>\n<p>ที่ผ่านมาขนาดโมเดลมักมีผลโดยตรงกับคุณภาพคำตอบของ LLM แต่ในช่วงหลังที่โมเดลมีขนาดใหญ่มากๆ ในงานหลายประเภทก็พบว่าโมเดลขนาดเล็กก็มีคุณภาพที่ดีกว่าได้หากมีข้อมูลและรูปแบบการฝึกโมเดลที่ถูกต้อง เช่น ChatGPT เองก็มีคุณภาพดีกว่า GPT-3 อย่างมากจากการฝึกด้วยการให้คะแนนคำตอบเพื่อให้โมเดลเรียนรู้ที่จะตอบคำถามได้ดีขึ้น แทนที่จะฝึกเดาคำจากข้อความปริมาณมากๆ อย่างเดียว</p>\n<p>ข้อมูลเกี่ยวกับ Tongyi Qianwen ยังค่อนข้างน้อย หน้าเว็บมีเพียงการลงทะเบียนขอคำเชิญเข้าใช้งานเท่านั้น และตัวปัญญาประดิษฐ์พัฒนาโดย DAMO Academy ที่เป็นหน่วยงานวิจัยของ Alibaba ในแง่ของประสิทธิภาพสื่อจีนบางรายที่ได้ทดสอบ Tongyi Qianwen แล้วระบุว่ามันตอบคำถามภาษาจีนได้ดีกว่า ChatGPT แต่ความสามารถเฉพาะทางเช่นการเขียนโปรแกรมนั้นยังทำได้แย่กว่า</p>\n<p>ก่อนหน้านี้ Baidu ก็เปิดตัวบอท Ernie ออกมาก่อนแล้ว แต่ก็ยังไม่เปิดให้ใช้งานทั่วไป ทำให้ตอนนี้ดูเหมือน OpenAI กลายเป็นบริษัทเดียวที่เปิด LLM ให้ใช้งานเป็นวงกว้าง</p>\n<p>ที่มา - <a href=\"https://technode.com/2023/04/10/alibaba-rolls-out-chatgpt-alternative-claims-world-first-of-breaking-10-trillion-parameters/\">TechNode</a></p>\n<p><img alt=\"No Description\" src=\"https://www.blognone.com/sites/default/files/externals/5b70fa346f9d1945cb12e6a5334ae7b5.jpg\" /></p>\n</div></div></div><div><div>Topics: </div><div><div><a href=\"/topics/alibaba-cloud\">Alibaba Cloud</a></div><div><a href=\"/topics/artificial-intelligence\">Artificial Intelligence</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"356c9826acfdf333ba0cb54075e277574d5800b44dc4914212281a9c8f59e260","category":"Thai"}
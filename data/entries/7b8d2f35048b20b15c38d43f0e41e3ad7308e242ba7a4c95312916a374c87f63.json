{"title":"เปิดตัว Masters of Albion การกลับมาทำเกมพระเจ้าอีกครั้งของ Peter Molyneux","link":"https://www.blognone.com/node/141551","date":1724244996000,"content":"<div><div><div><p>Peter Molyneux ผู้สร้างเกมชื่อดังในอดีตมากมาย ทั้ง Populous, Syndicate, Dungeon Keeper, Black &amp; White, Fable กลับมาทำ \"เกมพระเจ้า\" (god game) อีกครั้ง (<a href=\"https://www.blognone.com/node/38396\">หลังไม่ประสบความสำเร็จนักกับ Godus ที่ออกในปี 2014</a>) ด้วยผลงานใหม่ชื่อว่า <strong>Masters of Albion</strong></p>\n<p>Masters of Albion เป็นเกมสร้างหมู่บ้านเล็กๆ กลางป่า ตอนกลางวันเราต้องบริหารจัดการทรัพยากร สร้างสิ่งปลูกสร้าง เหมือนเกมแนวซิมทั่วไป ตอนกลางคืน ต้องรับมือกับเหล่ามอนสเตอร์ที่พยายามบุกเข้ามาโจมตี ตรงนี้ผู้เล่นรับบทเป็นฮีโร่ของหมู่บ้าน และเปลี่ยนแนวมาเป็นเกมแอคชั่นมุมมองบุคคลที่สาม ไล่ต่อสู้กับเหล่ามอนสเตอร์ได้</p>\n<p>จุดเด่นของเกม Masters of Albion คือการบริหารจัดการแบบลงรายละเอียดทุกเรื่อง ตั้งแต่ระดับว่าคนในหมู่บ้านกินอาหารอะไร แซนด์วิชมีไส้อะไรบ้าง นอกจากนี้เกมยังขับเน้นจุดเด่นความเป็น \"god game\" โดยผู้เล่นรับบทเป็นพระเจ้า มี \"มือ\" ที่สามารถยกสิ่งของ ตัวละครในเกม ย้ายที่ไปมาได้เหมือนกับมีหัตถ์พระเจ้าจริงๆ อยู่ในโลกของเกม แบบเดียวกับที่เคยมีในเกม Black &amp; White</p>\n<p>Molyneux ขึ้นกล่าวบนเวทีของงาน Gamescom ยอมรับว่าเขาหลงทางไปทำเกมมือถืออยู่นาน แล้วถึงคิดได้ว่าต้อง \"กลับบ้าน\" มาทำเกมพีซี เกม Masters of Albion เป็นการย้อนกลับไปยังรากเหง้าของเกมเก่าๆ ของเขาในอดีต ดึงทีมงานเก่าๆ กลับมาหลายคน เกมนี้เป็น Molyneux ออกทุนสร้างเองทั้งหมด และใช้ทีมงานประมาณ 20 คน</p>\n<p>อีกประเด็นที่น่าสนใจคือ Molyneux ยืนยันว่าเกมนี้อยู่ในโลก Albian ซึ่งเกมตระกูล Fable (ที่ปัจจุบันเป็นของไมโครซอฟท์) ก็อยู่ในโลก Albion เหมือนกัน เขาบอกว่า <a href=\"https://en.wikipedia.org/wiki/Albion\">Albion เป็นชื่อของประเทศอังกฤษ</a> และชื่อ Albion นั้นไม่สามารถจดลิขสิทธิ์ได้ อย่างไรก็ตาม เขายืนยันว่าเกมนี้ไม่ใช่ Fable 5 แน่นอน และเกมนี้จะมีมุขตลกมากกว่าซีรีส์ Fable มากด้วย</p>\n<p>ตอนนี้เกมยังประกาศลงพีซีแค่แพลตฟอร์มเดียว (แม้ Molyneux บอกว่าอยากกลับมาทำเกมคอนโซลด้วย) ตอนนี้มี<a href=\"https://store.steampowered.com/app/3165650/Masters_of_Albion/\">หน้าเพจบน Steam</a> แต่ยังไม่ระบุวันวางขาย</p>\n<p>ที่มา - <a href=\"https://arstechnica.com/gaming/2024/08/peter-molyneux-is-back-with-yet-another-new-take-on-the-god-game/\">Ars Technica</a>, <a href=\"https://www.videogameschronicle.com/news/albion-cant-be-copyrighted-peter-molyneux-explains-how-his-new-game-is-set-in-the-same-world-as-fable/\">VGC</a></p>\n</div></div></div><div><div>Topics: </div><div><div><a href=\"/topics/peter-molyneux\">Peter Molyneux</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7b8d2f35048b20b15c38d43f0e41e3ad7308e242ba7a4c95312916a374c87f63","category":"Thai"}
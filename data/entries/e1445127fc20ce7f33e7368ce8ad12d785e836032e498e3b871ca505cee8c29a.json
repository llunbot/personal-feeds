{"title":"Automattic ให้พนักงานเลือกหากไม่เห็นด้วยกับแนวทางสู้กับ WP Engine เรื่อง WordPress - 8% รับแพ็คเกจให้ออกจากบริษัท","link":"https://www.blognone.com/node/142389","date":1728037927000,"content":"<div><div><div><p>ศึกระหว่าง Automattic เจ้าของ WordPress.com ที่มี Matt Mullenweg ผู้ก่อตั้ง WordPress เป็นซีอีโอ กับ WP Engine ผู้ให้บริการโฮสติ้ง WordPress ยังคงดำเนินต่อไป ล่าสุด Mullenweg เปิดเผยว่าการเลือกตอบโต้กับ WP Engine ทั้งการเรียกเงินส่วนแบ่ง และบล็อกการเข้าถึงของ WP Engine ย่อมมีพนักงาน Automattic ที่ไม่เห็นด้วย และเขาก็เสนอทางเลือกให้แล้ว</p>\n<p>Mullenweg บอกว่าเพื่อให้แน่ใจว่าพนักงาน Automattic ยังสนับสนุนแนวทางของบริษัทต่อไป เขาจึงให้ข้อเสนอแพ็คเกจกับพนักงานที่ไม่เห็นด้วยเป็นเงิน 30,000 ดอลลาร์ หรือเงินเดือน 6 เดือน ขึ้นอยู่กับอันไหนสูงกว่า โดยจะพ้นสภาพการเป็นพนักงาน Automattic ทันที และไม่มีสิทธิถูกจ้างกลับมาทำงานอีกในอนาคต</p>\n<p>จำนวนพนักงาน Automattic ที่รับข้อเสนอนี้มี 159 คน คิดเป็น 8.4% ของจำนวนพนักงานทั้งหมด โดยพนักงานที่รับแพ็คเกจนี้ 80% ทำงานในฝ่ายที่เกี่ยวข้องกับ WordPress ส่วนที่เหลือเป็นบริการอื่นเช่น <a href=\"https://www.blognone.com/node/123756\">Pocket Casts</a>, <a href=\"https://www.blognone.com/node/123210\">Day One</a>, <a href=\"https://www.blognone.com/node/111319\">Tumblr</a>)</p>\n<p>Mullenweg บอกว่าสัปดาห์ที่ผ่านมาเป็นช่วงที่ผันผวนมากสำหรับบริษัท พนักงานที่รับแพ็คเกจก็คงไม่คาดหวังสิ่งนี้ แต่ทั้งหมดเพื่อการรักษาความสัมพันธ์ในองค์กรระยะยาว</p>\n<p>ที่มา: <a href=\"https://ma.tt/2024/10/alignment/\">Matt Mullenweg</a> ผ่าน <a href=\"https://techcrunch.com/2024/10/04/159-employees-are-leaving-automattic-as-ceos-fight-with-wp-engine-escalates/\">TechCrunch</a></p>\n<p><img src=\"https://www.blognone.com/sites/default/files/externals/6ad4f5b66be737a1618019916626b1bd.png\" /></p>\n</div></div></div><div><div>Topics: </div><div><div><a href=\"/topics/automattic\">Automattic</a></div><div><a href=\"/topics/wordpress\">WordPress</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e1445127fc20ce7f33e7368ce8ad12d785e836032e498e3b871ca505cee8c29a","category":"Thai"}
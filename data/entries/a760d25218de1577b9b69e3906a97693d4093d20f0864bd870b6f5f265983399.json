{"title":"Flag of France","link":"https://markpeak.net/flag-of-france/","date":1627832376000,"content":"<p><em>ภาพประกอบ </em><a href=\"https://en.wikipedia.org/wiki/File:Drapeau_fran%C3%A7ais.PNG\"><em>Le Grand Condé / Wikipedia</em></a></p>\n<p>กำลังสนใจเรื่อง “ธงชาติ” แต่ความรู้ยังน้อยเลยต้องมาไล่อ่านประวัติศาสตร์ของธงชาติประเทศต่างๆ กันใหม่</p>\n<p>หากเราไม่นับ ธง Union Jack ของสหราชอาณาจักร ที่มีประวัติความเป็นมาจากเรื่องการรวมชาติ (อังกฤษ สกอตแลนด์ ไอร์แลนด์) และธง Stars and Stripes ของสหรัฐอเมริกา ที่มีประวัติศาสตร์จาก 13 อาณานิคมแล้ว</p>\n<p>ธงชาติหนึ่งที่น่าสนใจคือ ธงชาติฝรั่งเศส ที่ใช้การวางแถบสี 3 สี (<a href=\"https://en.wikipedia.org/wiki/Tricolour_(flag)\">tricolor</a>) ที่มีเอกลักษณ์โดดเด่น และเป็นต้นแบบให้กับธงประเทศอื่นๆ ลักษณะเดียวกันอีกหลายประเทศ</p>\n<p>ต้องบอกว่า ธงชาติฝรั่งเศสไม่ใช่ธงแรกที่ใช้ระบบ tricolor แต่เป็นธงของเนเธอร์แลนด์ ที่ใช้สีเดียวกันแต่วางแนวขวางแทน และมีประวัติศาสตร์ที่ต่างกันคือ ธงเนเธอร์แลนด์เป็นธงประจำตัวของกษัตริย์มาก่อน</p>\n<p>ส่วนธง tricolor ของฝรั่งเศสมีที่มาตรงข้ามกันอย่างสิ้นเชิง เพราะเป็นธงของกองทัพปฏิวัติที่โค่นล้มระบอบกษัตริย์ในการปฏิวัติ 1789</p>\n<p>ในอดีตยุคที่ยังไม่มีแนวคิดเรื่อง “ชาติ” แบบสมัยใหม่ ธงของฝรั่งเศสยึดตามแนวทางของราชวงศ์บูร์บง (Bourbon) ในตอนนั้น โดยใช้ธงสีขาวล้วน แสดงถึงความบริสุทธิ์และศักดิ์สิทธิ์ของสถาบันกษัตริย์ โดยอาจมีสัญลักษณ์ (Coat of Arms) แปะมาเสริม</p>\n<div><img src=\"https://markpeak.net/wp-content/uploads/2021/08/1200px-Royal_Standard_of_King_Louis_XIV.svg_.png\" /><p>ธงของพระเจ้าหลุยส์ที่ 14</p></div>\n<p>ในการปฏิวัติปี 1789 ยังไม่มีธงฝรั่งเศสแบบสามสี แต่มีสัญลักษณ์เป็นโบว์วงกลมติดหมวก (cockade) ที่แสดงตนว่าเป็นฝ่ายกองทัพปฏิวัติ สัญลักษณ์นี้เลือกสีโดย<a href=\"https://en.wikipedia.org/wiki/Gilbert_du_Motier,_Marquis_de_Lafayette\">นายพล Marquis de Lafayette</a> (คนเดียวกับที่ช่วยกองทัพปฏิวัติอเมริกา)</p>\n<ul>\n<li>สีน้ำเงินและแดง มาจาก<a href=\"https://en.wikipedia.org/wiki/Coat_of_arms_of_Paris\">สีของนครปารีส</a> (ซึ่งอิงตามนักบุญ 2 คน)</li>\n<li>สีขาว ถือเป็นสีโบราณของฝรั่งเศส</li>\n</ul>\n<p><img src=\"https://markpeak.net/wp-content/uploads/2021/08/1024px-Coccarda_FRANCIA.svg_.png\" /></p>\n<p>หลังกองทัพปฏิวัติชนะ ก่อตั้งเป็นสาธารณรัฐฝรั่งเศสยุคแรก รัฐสภาก็นำธงสามสีแนวตั้งมาใช้อย่างเป็นทางการในปี 1794 และถูกใช้เป็นธงประจำชาติตลอดมา</p>\n<p>เว้นแต่ในช่วง<a href=\"https://en.wikipedia.org/wiki/Bourbon_Restoration_in_France\">การฟื้นฟูราชวงศ์บูร์บง</a> ระหว่างปี 1815-1830 ที่ธงสีขาวถูกนำมาใช้เป็นเวลานาน 15 ปี ก่อนเปลี่ยนกลับไปเป็นอย่างเดิมในการปฏิวัติเดือนกรกฎาคม 1830</p>\n<p><img src=\"https://markpeak.net/wp-content/uploads/2021/08/Royal_flag_of_France_during_the_Bourbon_Restoration.svg_.png\" /></p>\n<p>ภาพรวมของธงชาติฝรั่งเศสถือว่ามีดราม่าไม่มากนัก เปลี่ยนไม่บ่อย ส่วนหนึ่งเป็นเพราะเป็นชาติแรกๆ ที่ปฏิวัติเร็ว (1789 ก่อนใครๆ ตามหลังแค่อเมริกา) และระบอบสาธารณรัฐอยู่มานานจนฝังรากลึก คนคุ้นชิน ถึงแม้มีการฟื้นฟูราชวงศ์บูร์บงสั้นๆ แต่ก็สามารถเปลี่ยนกลับมาเป็นอย่างเดิมได้ไม่ยากนัก และหลังจากนั้นก็ไม่มีคนพยายามจะไปเปลี่ยนมันอีก</p>\n<p>ส่วนความหมายของสีในธงนั้นไม่ได้มีการนิยามที่ชัดเจนนัก (เมื่อเทียบกับธงของประเทศอื่น) คือเอาสีดั้งเดิมของปารีสมาผสมๆ รวมกับสีขาวแล้วกลายเป็นธงกันง่ายๆ แบบนั้นเลย</p>The post <a href=\"https://markpeak.net/flag-of-france/\">Flag of France</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"a760d25218de1577b9b69e3906a97693d4093d20f0864bd870b6f5f265983399","category":"Thai"}
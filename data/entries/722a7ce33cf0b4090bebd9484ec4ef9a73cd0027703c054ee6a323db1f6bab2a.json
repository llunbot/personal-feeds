{"title":"Meta โฉมใหม่? เมื่อ Mark ปรับ Personal Branding จะส่งผลต่อองค์กรยังไง?","link":"https://www.blognone.com/node/142425","date":1728375037000,"content":"<div><div><div><p>นอกจากภาพสตีฟ จอบส์ ในเสื้อคอเต่าสีดำ อีกหนึ่งภาพเราน่าจะเคยเห็นจนชินตาคือ มาร์ค ซัคเคอร์เบิร์ก ในลุคเสื้อยืดเทา กางเกงยีนส์ ที่ใส่มายาวนาน 13 ปี (ก่อนหน้านั้นเขาอินกับเสื้อฮู้ด) พร้อมผมสั้นที่เป็นดั่งลายเซ็นของเขาไปแล้ว</p>\n<p>แต่ในปีที่ผ่านมา หลายคนอาจจะพอจับสังเกตได้บ้างแล้วว่าซัคเคอร์เบิร์กดูมีสไตล์มากขึ้น แต่น่าจะเห็นกันแค่คร่าว ๆ ไม่ได้คิดว่ามีอะไรพิเศษ หรือมีอะไรต้องสนใจขนาดนั้น</p>\n<p><img alt=\"alt=&quot;Mark Zuckerberg&quot;\" src=\"https://www.blognone.com/sites/default/files/externals/3574a4e2c0a50f1331e43a1f6a59b6da.png\" /></p>\n<p>แต่สื่อต่างประเทศดัง ๆ หลายเจ้า เริ่มหยิบเรื่องนี้มาเป็นประเด็นคำถามว่า ซัคเคอร์เบิร์กเปลี่ยนไปแค่ไหน และที่สำคัญกว่านั้น <strong>อะไรคือนัยของความเปลี่ยนแปลง</strong></p>\n<p>ครั้งนึงเคยมีคนถามเขากลาง Facebook Forum ว่าทำไมเขาถึงแต่งองค์ทรงเครื่องแบบเดิมทุกวัน คำตอบเขาก็สมศักดิ์ศรีซีอีโอในซิลิคอนวัลเลย์ นั่นคือ “ผมอยากให้ชีวิตเรียบง่าย ลดการตัดสินใจให้น้อยที่สุด” เขาต้องการเก็บพลังงานไว้ใช้กับเรื่องที่สำคัญจริง ๆ</p>\n<p>หรือว่าวันนี้ การแต่งกาย จากที่ไม่สำคัญ ก็กลายเป็นธุระสำคัญสำหรับซัคเคอร์เบิร์กจนถึงขั้นที่เขายอมแบ่งเวลามาให้เสียแล้ว?</p>\n<h2>เรื่องมันเริ่มจากไหน?</h2>\n<p>จุดแรก ๆ ที่ทำให้คนหันมาจับตาสไตล์ของเขาคืองานแถลงผลประกอบการไตรมาส 1 ปี 2024 ของ Meta ในงานมีการโชว์ฟีเจอร์ฟิลเตอร์ใน Instagram เพื่อโชว์พลังของ Meta AI ซึ่งซัคเคอร์เบิร์กเป็นคนเล่นฟิลเตอร์นั้นเอง</p>\n<p><img alt=\"alt=&quot;Mark zuckerberg&quot;\" src=\"https://www.blognone.com/sites/default/files/externals/e449ae819e9116a3ff19790c5e5a2a2b.jpeg\" /></p>\n<p>จุดที่คนสนใจกลับกลายเป็นตัวเขาเองที่มาในลุคใหม่ มีความเซอร์ขึ้น ผมหยักศกมีวอลุ่ม มาพร้อมสร้อยเงินเส้นโต และพอลองฟิลเตอร์เคราก็เข้ากับหน้าเขาอย่างน่าประหลาดใจ ฉีกภาพเดิม ๆ ที่คนชินตา และกลายเป็นไวรัลไปอีกระยะนึงเลย</p>\n<p>ย้อนกลับไปก่อนหน้านั้น 2 เดือน เขาได้โซโล่ยาวคนเดียวในพ็อดแคสต์ Morning Brew Daily อย่างลื่นไหลเป็นกันเอง เล่าเรื่องสัพเพเหระตั้งแต่เทคโนโลยี สไตล์การเป็นผู้นำ จนถึงงานอดิเรกในการเลี้ยงวัวของเขา</p>\n<p>คือถ้าเป็นคนอื่นจะไม่แปลกใจ แต่นี่คือซัคเคอร์เบิร์กที่คนมักจะมองว่าเข้าถึงได้ยากและดูแข็ง ๆ จนผู้ชมในยูทูปถึงขั้นถล่มคอมเมนต์แซวกันว่า AI ของ Meta เดี๋ยวนี้เก่ง สามารถพูดได้อย่างเป็นธรรมชาติแล้ว</p>\n<p>ภาพลักษณ์รวม ๆ ของในพักหลังของซัคเคอร์เบิร์กเปลี่ยนไปค่อนข้างมาก จากหุ่นแอนดรอยด์ (คำที่ชาวเน็ตชาวแซว) เสื้อเทา มาวันนี้เขามาในทรงหนุ่มฮอตรักแฟชัน ชอบเล่นกีฬาโดยเฉพาะ MMA แถมยังมีงานอดิเรกคือการเลี้ยงวัวในบ้านสวน (หรืออาณาจักร) ที่ฮาวาย</p>\n<p><img alt=\"alt=&quot;Mark Zuckerberg&quot;\" src=\"https://www.blognone.com/sites/default/files/externals/aa9d672566799973a3238dd104379bb7.jpeg\" /></p>\n<p>คำถามที่น่าสนใจคือ นี่เป็นการเปลี่ยนแปลงในเรื่องส่วนตัวล้วน ๆ หรือเป็นการเปลี่ยนแปลงในระดับ Personal Branding ของซีอีโอ ที่ต้องการยิ่งชิ่งไปถึงภาพลักษณ์องค์กร ตรงนี้เราน่าจะไม่ได้คำตอบชัด ๆ จากที่ไหนแน่ ๆ</p>\n<p>แต่ถ้ามองในมุมของการวิเคราะห์ สื่อไม่น้อยเห็นตรงกันว่านี่คือเป็นการเปลี่ยนแปลงในระดับภาพลักษณ์องค์กร คือถ้านี่เป็นแค่เรื่องของซัคเคอร์เบิร์กล้วน ๆ เขาน่าจะเก็บทุกความเปลี่ยนแปลงเอาไว้แค่การโพสต์ใน Instagram</p>\n<p><img alt=\"alt=&quot;Mark Zuckerberg&quot;\" src=\"https://www.blognone.com/sites/default/files/externals/b80228a6aa38346b10bc21f2c422a116.jpeg\" /></p>\n<p>แต่เขาเลือกขึ้นเวที Meta Connect งานสำคัญประจำปีของบริษัท ด้วยเครื่องแต่งกายที่เขาออกแบบร่วมกับดีไซน์เนอร์​ชื่อดัง (พร้อมผลิตภัณฑ์ใหม่คือแว่น Orion AR Glasses) โดยตัวเสื้อเขียนกลางหน้าอกด้วยภาษาละตินว่า Aut Zuck Aut Nihil หรือ Either Zuck or Nothing สื่อความว่าถ้าไม่ชนะอย่างเด็ดขาดก็ยอมแพ้ไปเลยดีกว่า มองในมุมนี้ เครื่องแต่งกายคือเรื่องที่ผ่านการคิดมาแล้ว</p>\n<p><img alt=\"alt=&quot;Mark Zuckerberg&quot;\" src=\"https://www.blognone.com/sites/default/files/externals/58eaba233875fbb041b53d67a20b15cf.png\" /></p>\n<h2>พอแล้วกับคำขอโทษ: ไขปริศนาทิศทางใหม่ Meta หลังซัคเคอร์เบิร์กปรับลุค</h2>\n<p>ต้นเดือนที่ผ่านมา ซัคเคอร์เบิร์ก<a href=\"https://www.blognone.com/node/141970\">ขึ้นเวที Acquired Podcast</a> เพื่อพูดต่อหน้าผู้ชมหลายพันคน หนึ่งเรื่องที่น่าสนใจที่เขาได้กล่าวถึงคือการยอมรับว่า <strong>ความผิดพลาดครั้งใหญ่ในช่วง 20 ปีของเขาคือการประเมินเรื่องการเมืองผิดไป แบกรับปัญหาที่อยู่นอกเหนือการควบคุมมากเกินไป</strong> (แต่ฝ่ายการเมืองมองว่าเป็นความรับผิดชอบของ Facebook) เช่น กรณี Cambridge Analytica ซึ่งตอนนี้เขาหาสมดุลเจอแล้ว</p>\n<p>ก่อนงานดังกล่าวไม่นาน ซัคเคอร์เบิร์กเคยออกมาบอกว่า Meta โดนรัฐบาลไบเดนกดดันให้ลบคอนเทนต์บางประเภทในช่วงโควิด <strong>และเสียใจที่พูดเรื่องนี้ช้าเกินไป</strong></p>\n<p>และวรรคสำคัญที่เขาได้กล่าวในงานจนสื่อหลายเจ้าต้องหยิบจับไปพาดหัวคือ <strong>“วันคืนที่เขาจะต้องพร่ำขอโทษได้จบลงแล้ว”</strong></p>\n<p>TechCrunch ตั้งประเด็นไว้น่าสนใจว่าแม้ซัคเคอร์เบิร์กจะพูดกว้าง ๆ ไม่ได้เจาะจง แต่นี่เป็นการพูดถึงบทบาทของ Facebook ในการควบคุมเนื้อหาบนแพลตฟอร์ม <strong>ซึ่งที่ผ่านมา Meta แสดงท่าทีที่ค่อนข้างสื่อว่าจะลดบทบาทในด้านนี้ลง</strong> เช่น การที่ Meta ยกเลิกข้อจำกัดบัญชีของ Donald Trump ทั้ง Facebook และ Instagram (การบอกว่าเสียใจที่ลบคอนเทนต์บางประเภทก็เข้าข่าย)</p>\n<p><img alt=\"alt=&quot;Mark Zuckerberg&quot;\" src=\"https://www.blognone.com/sites/default/files/externals/d0c598bfa6642db21839390f0149f39a.png\" /></p>\n<p>New York Times เคยรายงานถึงท่าทีระหว่างฝ่ายขวาของการเมืองสหรัฐฯ (ที่ไม่ต้องการให้รัฐมีบทบาทเหนือเอกชน) กับซัคเคอร์เบิร์กเอาไว้ โดยชี้ว่าในช่วงที่ผ่านมาเขาได้ต่อสายตรงถึงโดนัลด์ ทรัมป์ ถึงสองครั้ง แต่ไม่เคยติดต่อหากมลา แฮร์ริส จากฝั่งเดโมแครตเลย</p>\n<p>ที่สำคัญคือ ซัคเคอร์เบิร์กได้จ้างไบรอัน เบเกอร์ นักกลยุทธ์ของพรรครีพับบลิกัน เพื่อสานสัมพันธ์ระหว่างเขากับสื่อฝ่ายขวาตลอดจนนักการเมืองในพรรคอีกด้วย</p>\n<p>จุดที่น่าสนใจคือในงาน Acquired Podcast เสื้อที่เขาใส่ขึ้นพูดเขียนด้วยภาษาละตินว่า Pathei Mathos หรือเรียนรู้จากความผิดพลาด และอย่างที่เล่าไปแล้ว ความผิดพลาดที่เขาพูดถึงในงานนี้ก็คือการแบกรับปัญหาที่อยู่นอกเหนือการควบคุมมากเกินไปจากฝ่ายการเมือง</p>\n<p><img alt=\"alt=&quot;Mark Zuckerberg&quot;\" src=\"https://www.blognone.com/sites/default/files/externals/a4c5954890c09d818d06093ff23662e7.jpeg\" /></p>\n<h3>สรุป</h3>\n<p>หลังจากนี้เราอาจจะได้เห็นตัวตนที่พินอบพิเทาน้อยลงของ Meta จากการเปลี่ยนร่างที่ New York Times เรียกว่า Meta-morphosis (เล่นกับคำว่า Metamophosis ที่หมายถึงการเปลี่ยนแปลงภายนอกเหมือนกัน) โดย Techcruch เองก็ให้ความเห็นว่า ถ้านี่ไม่ใช่วิกฤติวัยกลางคนของซัคเคอร์เบิร์ก ก็ต้องเป็นความเปลี่ยนแปลงที่ถักถอขึ้นอย่างละเมียดละไม</p>\n<p>Arwa Mahdawi นักข่าวจาก The Guardian เขียนบทความแสดงความเห็นค่อนข้างรุนแรงว่า นี่เป็นการลดภาพตัวร้ายของ Facebook ด้วยการพลิกรูปโฉมของซีอีโอให้เป็นปุถุชนที่เป็นมิตรและจับต้องได้มากขึ้น</p>\n<p>ในมุมของคนสนิทอย่าง Daniel Ek ซีอีโอ Spotify เขาบอกว่านี่คือ Mark 3.0 โดยเวอร์ชัน 1.0 คือตอนที่ซัคเคอร์เบิร์กเป็นไอคอนผู้ผลักดันโซเชียลมีเดียยุคเริ่มแรก 2.0 คือ Evil Mark ที่อื้อฉาวหลังกรณี Cambridge Analytica ส่วน Mark 3.0 คือซัคเคอร์เบิร์กในแบบที่กลับสู่แรงผลักดันดั้งเดิมและเปี่ยมด้วยพลังงาน</p>\n<p>คำถามที่อยากจะส่งท้ายเพื่อนำไปสู่การถกเถียงต่อไปก็คือ พลังงานที่ว่าของซัคเคอร์เบิร์กยุคใหม่ กำลังจะนำเราไปสู่อะไร?</p>\n<p>อ้างอิง:  <a href=\"https://techcrunch.com/2024/05/16/mark-zuckerbergs-makeover-midlife-crisis-or-carefully-crafted-rebrand/\">TechCrunch</a> <a href=\"https://www.nytimes.com/2024/09/24/technology/mark-zuckerberg-trump-politics.html\">New York Times</a> <a href=\"https://www.theguardian.com/technology/2024/sep/28/mark-zuckeberg-revamps-public-image-style\">The Guardian</a> <a href=\"https://www.axios.com/2024/02/29/mark-zuckerberg-robot-brand-senate-posts\">Axios</a></p>\n</div></div></div><div><div>Topics: </div><div><div><a href=\"/topics/mark-zuckerberg\">Mark Zuckerberg</a></div><div><a href=\"/topics/meta\">Meta</a></div><div><a href=\"/topics/facebook\">Facebook</a></div><div><a href=\"/topics/platform\">Platform</a></div><div><a href=\"/topics/depth\">In-Depth</a></div></div></div>","author":"sanitrachata","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"722a7ce33cf0b4090bebd9484ec4ef9a73cd0027703c054ee6a323db1f6bab2a","category":"Thai"}
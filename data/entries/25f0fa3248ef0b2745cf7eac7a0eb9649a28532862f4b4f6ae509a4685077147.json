{"title":"Shuhei Yoshida เผยเหตุผลที่โซนี่ปิด Japan Studios, ยกเลิก The Last of Us Online","link":"https://www.blognone.com/node/144936","date":1740552108000,"content":"<div><div><div><p>สัปดาห์ที่แล้ว Shuhei Yoshida อดีตหัวหน้าสตูดิโอ PlayStation <a href=\"https://www.blognone.com/node/143352\">ที่เกษียณอายุไปตอนปลายปี</a> เดินสายให้สัมภาษณ์กับสื่อเกมหลายแห่ง ทำให้เราได้ข้อมูลเบื้องหลังของการตัดสินใจหลายอย่างของโซนี่ว่าทำไมเป็นเช่นนั้น</p>\n<p>Yoshida บอกว่าผู้คนให้เครดิตเขามากในการสร้าง PlayStation ให้ประสบความสำเร็จ แต่เขามองว่าตัวเองทำ 2 เรื่องไม่สำเร็จคือ การทำเกม live service และการสร้างเกมฝั่งญี่ปุ่นที่ประสบความสำเร็จมากๆ</p>\n<p>ประเด็นหนึ่งที่น่าสนใจคือ Yoshida เล่าถึง<a href=\"https://www.blognone.com/node/121408\">การปิดสตูดิโอเกมฝั่งญี่ปุ่น Japan Studios</a> ว่าเป็นเพราะอุตสาหกรรมเกมเปลี่ยนไป เกมฝั่งญี่ปุ่นของโซนี่ที่ประสบความสำเร็จอย่างสูงจริงๆ มีแค่แฟรนไชส์ Gran Turismo ถือเป็นเกมระดับ AAA แต่เกมอื่นๆ ของฝั่งญี่ปุ่นถือเป็นเกมระดับ AA ที่ขนาดเล็กลงมา เมื่อตลาดเกมในช่วงหลังขยับไปทางเกม AAA ต้นทุนสูงไปเลย กับเกมอินดี้ต้นทุนต่ำไปเลย ทำให้เกม AA ขนาดกลางไม่มีที่ยืน และเป็นเหตุให้บริษัทต้องปิด Japan Studios ส่วน <a href=\"https://www.blognone.com/node/120263\">Keiichiro Toyama หัวหน้าทีม Siren ลาออกไปเปิดสตูดิโออิสระของตัวเอง Bokeh Game Studio ในปี 2020</a></p>\n<p><img src=\"https://www.blognone.com/sites/default/files/externals/9bb1b7bbae6d2e0661d78d33d3b7a45e.jpg\" alt=\"\" /></p>\n<p>Yoshida ยังเล่าว่าเขามีโอกาสเล่น<a href=\"https://www.blognone.com/node/137247\">เกม The Last of Us Online ที่ถูกยกเลิกไป</a> ซึ่งเกมทำออกมาดีมาก แต่เมื่อสตูดิโอ Naughty Dog เรียนรู้จากสตูดิโอ Bungie (ผู้สร้าง Destiny) ว่าการทำเกม live service ให้ประสบความสำเร็จต้องมีอะไรบ้าง ทำให้ Naughty Dog ตระหนักว่าถ้าอยากทำ The Last of Us Online จะไม่มีทรัพยากรไปทำ<a href=\"https://www.blognone.com/node/143625\">เกมใหม่  Intergalactic: The Heretic Prophet</a> จึงตัดสินใจเลือกทำแต่ Intergalactic แทน</p>\n<p><img src=\"https://www.blognone.com/sites/default/files/externals/4a444ecb979d2eebc6ed6563644c2a48.jpg\" alt=\"\" /></p>\n<p>ที่มา - <a href=\"https://www.patreon.com/posts/sacred-symbols-122597374\">Sacred Symbols+ Podcast</a>, <a href=\"https://www.videogameschronicle.com/news/ps5-japan-studios-closed-because-the-double-a-market-has-disappeared-says-shuhei-yoshida/\">VGC</a>, <a href=\"https://www.pushsquare.com/news/2025/02/yoshida-i-played-the-last-of-us-online-and-it-was-great\">Push Square</a></p>\n</div></div></div><div><div>Topics: </div><div><div><a href=\"/topics/playstation\">PlayStation</a></div><div><a href=\"/topics/games\">Games</a></div><div><a href=\"/topics/naughty-dog\">Naughty Dog</a></div><div><a href=\"/topics/the-last-of-us\">The Last of Us</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"25f0fa3248ef0b2745cf7eac7a0eb9649a28532862f4b4f6ae509a4685077147","category":"Thai"}
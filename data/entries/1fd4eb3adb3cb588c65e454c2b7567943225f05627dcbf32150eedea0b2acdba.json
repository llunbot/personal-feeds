{"title":"และแล้วก็มีวันนี้ NVIDIA เลือกใช้ไดรเวอร์โอเพนซอร์สบนลินุกซ์เป็นดีฟอลต์ แทนไดรเวอร์ตัวเก่า","link":"https://www.blognone.com/node/140936","date":1721270936000,"content":"<div><div><div><p>เมื่อเดือนพฤษภาคม 2022 <a href=\"https://www.blognone.com/node/128451\">NVIDIA เปิดซอร์สไดรเวอร์ GPU ฝั่งเคอร์เนลบนลินุกซ์</a> โดยใช้สัญญาอนุญาตแบบเปิดกว้าง GPL/MIT ตามนโยบายใหม่ที่จะใช้ไดรเวอร์แบบโอเพนซอร์ส มาทดแทนไดรเวอร์เชิงพาณิชย์ตัวเก่า</p>\n<p>เวลาผ่านมา 2 ปีกว่า NVIDIA ประกาศว่าไดรเวอร์ตัวใหม่ที่เป็นโอเพนซอร์ส มีประสิทธิภาพและความสามารถเหนือกว่าไดรเวอร์เชิงพาณิชย์ตัวเก่าเรียบร้อยแล้ว</p>\n<p>อย่างไรก็ตาม เนื่องจากไดรเวอร์ตัวใหม่ถูกเขียนขึ้นมาในยุคหลังๆ เพื่อใช้กับจีพียูที่มีชิป GPU System Processor (GSP) ทำให้มันไม่ได้เหมาะกับจีพียูทุกตัวของ NVIDIA โดยบริษัทมีคำแนะนำให้ดังนี้</p>\n<ul>\n<li><strong>จีพียูยุคเก่า</strong> เช่น Maxwell, Pascal, Volta ไม่รองรับไดรเวอร์โอเพนซอร์สตัวใหม่ ต้องใช้ไดรเวอร์ตัวเก่าเท่านั้น</li>\n<li><strong>จีพียูยุคกลาง</strong> เช่น Turing, Ampere, Ada Lovelace, Hopper \"แนะนำ\" ให้สลับมาใช้ไดรเวอร์ตัวใหม่</li>\n<li><strong>จีพียูยุคใหม่ล่าสุด</strong> เช่น Grace Hopper, Blackwell รองรับเฉพาะไดรเวอร์ตัวใหม่เท่านั้น</li>\n</ul>\n<p>ตอนนี้ตัวติดตั้งไดรเวอร์ของ NVIDIA จะเลือกไดรเวอร์แบบโอเพนซอร์สให้เป็นดีฟอลต์ หากผู้ใช้ต้องการใช้ไดรเวอร์ตัวเก่าจะต้องระบุเอง ส่วนการอัพเดตจากแพ็กเกจตัวเก่าจะต้องติดตั้งแพ็กเกจตัวใหม่ชื่อ <strong>nvidia-open</strong> เช่น sudo apt-get install nvidia-open ใน Debian/Ubuntu</p>\n<p>การเปลี่ยนแปลงนี้มีผลในไดรเวอร์เวอร์ชัน R560 ที่กำลังจะออกในเร็วๆ นี้</p>\n<p>ที่มา - <a href=\"https://developer.nvidia.com/blog/nvidia-transitions-fully-towards-open-source-gpu-kernel-modules/\">NVIDIA Technical Blog</a> via <a href=\"https://www.phoronix.com/news/NVIDIA-Transitions-OSS-KMD\">Phoronix</a></p>\n<p><img alt=\"No Description\" src=\"https://www.blognone.com/sites/default/files/externals/eae9eee9aa89b7a5da7444a4dd2f640c.png\" /></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/linux\">Linux</a></div><div><a href=\"/topics/gpu\">GPU</a></div><div><a href=\"/topics/driver\">Driver</a></div><div><a href=\"/topics/open-source\">Open Source</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"1fd4eb3adb3cb588c65e454c2b7567943225f05627dcbf32150eedea0b2acdba","category":"Thai"}
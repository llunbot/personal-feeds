{"title":"ผู้ก่อตั้ง Drupal แนะนำ WordPress แก้ปัญหา: ตั้งองค์กรกลาง, ทำระบบให้เครดิตคนช่วยงาน","link":"https://www.blognone.com/node/142363","date":1727968359000,"content":"<div><div><div><p>Dries Buytaert ผู้ก่อตั้ง Drupal ออกมาโพสต์แสดงความเห็นถึง<a href=\"https://www.blognone.com/node/142352\">กรณีสงครามกลางเมืองของโลก WordPress</a> โดยยกตัวอย่างแนวทางแก้ปัญหาของ Drupal ที่ประสบปัญหาแบบเดียวกัน</p>\n<p>Dries บอกว่าเขารู้จักกับ Matt Mullenweg ผู้ก่อตั้ง WordPress มานาน ในฐานะผู้ก่อตั้งซอฟต์แวร์ CMS โอเพนซอร์สลักษณะเดียวกัน ในอีกด้าน เขาก็รู้จักกับ Heather Brunner และ Founder Jason Cohen ของฝั่ง WP Engine เช่นกัน ในฐานะคนนอกที่ไม่รู้รายละเอียดความขัดแย้ง จึงไม่ขอตัดสิน</p>\n<p>แต่ Dries บอกว่า Drupal เจอปัญหาแบบเดียวกับโครงการโอเพนซอร์สอื่นๆ คือ ความไม่สมดุลระหว่างคนที่ลงทุนลงแรงพัฒนาซอฟต์แวร์ (maker) และคนที่มาเอาซอฟต์แวร์ไปใช้ประโยชน์เพียงอย่างเดียว (taker) ซึ่งคนกลุ่มหลังจะส่งผลเสียต่อทั้งโครงการ เพราะจะทำให้คนกลุ่มแรกเสียกำลังใจที่ลงมือทำแล้วไม่ได้อะไรตอบแทน จนสุดท้ายก็เลิกทำไป</p>\n<p><img alt=\"No Description\" src=\"https://www.blognone.com/sites/default/files/externals/1fedacd7b18b02b1438c6e3041aafc0b.jpeg\" /></p>\n<p>เขาบอกว่า Drupal พยายามแก้ปัญหานี้มานาน (<a href=\"https://dri.es/balancing-makers-and-takers-to-scale-and-sustain-open-source\">เขาเคยเขียนโพสต์เรื่องนี้เมื่อ 5 ปีก่อน</a>) ข้อสรุปของเขาคือ ต้องมีระบบการให้เครดิตคนที่ลงมือทำงาน (Contribution Credit System)</p>\n<p>กระบวนการพัฒนา Drupal จะเก็บสถิติไว้หมดว่า นักพัฒนาคนไหน องค์กรไหน ลงมือทำอะไรบ้าง ซึ่งนับทั้งการเข้ามาช่วยปรับปรุงโค้ด และงานอื่นๆ ที่ไม่ใช่การเขียนโค้ดโดยตรง ทั้งการเขียนเอกสาร การเข้ามาช่วยจัดงานอีเวนต์ หรือแม้กระทั่งจ่ายเงินอย่างเดียวก็นับหมด</p>\n<p><em>ตัวอย่าง issue tracker ของ Drupal ที่ท้ายชื่อผู้ใช้ทุกคนมีส่วนที่เขียนว่า Credit ต่อท้าย</em></p>\n<p><img alt=\"No Description\" src=\"https://www.blognone.com/sites/default/files/externals/4d3f22f571b0c9f1ffc6e5bab7000afb.png\" /></p>\n<p>จากนั้น กลุ่ม Maker จะได้สิทธิประโยชน์ต่างๆ จากโครงการ Drupal เช่น</p>\n<ul>\n<li>แสดงโฆษณาบนหน้าเว็บ Drupal.org หรือสปอนเซอร์งานอีเวนต์ จะจำกัดเฉพาะองค์กรที่มีเครดิตขั้นต่ำผ่านเกณฑ์เท่านั้น</li>\n<li>หน้าเว็บ <a href=\"https://www.drupal.org/drupal-services\">Drupal Marketplace</a> แสดงบริษัทเรียงตามเครดิต ทำมากอยู่ลำดับแรกๆ</li>\n<li>แนะนำให้บริษัทที่ใช้ Drupal ทำเว็บ เลือกบริษัทพัฒนาเว็บเฉพาะกลุ่ม maker เท่านั้น</li>\n</ul>\n<p>Dries บอกว่ากลไกสำคัญอีกอย่างของโลก Drupal คือการตั้ง Drupal Association ขึ้นมาเป็นหน่วยงานกลาง ไม่หวังผลกำไร ไม่เข้าข้างใครเป็นพิเศษ แม้แต่บริษัท Acquia ของ Dries ก็ไม่ได้รับสิทธิประโยชน์อันใดกว่าบริษัทอื่นๆ และถึงแม้ตัว Dries เองเป็นหนึ่งใน 12 กรรมการสมาคม แต่ก็มีกรรมการจากหน่วยงานอื่นๆ แถมเขาไม่ได้เป็นประธานมานานหลายปีแล้วด้วย</p>\n<p>Dries บอกว่าการมีหน่วยงานกลางที่อิสระ จะช่วยให้เกิดความเท่าเทียม และกระตุ้นให้บริษัทสมาชิกต่างๆ กระตือรือล้นในการเข้ามาพัฒนา Drupal ให้มากขึ้น เขาจึงแนะนำให้ฝั่ง WordPress ตั้งองค์กรกลางขึ้นมาดูแล และนำระบบ Contribution Credit System มาใช้งานบ้าง ซึ่งน่าจะแก้ปัญหาที่ประสบพบเจอได้</p>\n<p>ที่มา - <a href=\"https://dri.es/solving-the-maker-taker-problem\">Dries Buytaert</a></p>\n</div></div></div><div><div>Topics: </div><div><div><a href=\"/topics/drupal\">Drupal</a></div><div><a href=\"/topics/wordpress\">WordPress</a></div><div><a href=\"/topics/open-source\">Open Source</a></div><div><a href=\"/topics/crm\">CRM</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"08cf7ca6083da95804dce3898f5ed8fa3ed4ca90ff74ce172de4dd369accc150","category":"Thai"}
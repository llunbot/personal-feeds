{"title":"อินเทลยอมรับที่ผ่านมาแพ้ในตลาดซูเปอร์คอมพิวเตอร์ แต่กำลังกลับมาด้วยชิป Ponte Vecchio","link":"https://www.blognone.com/node/124354","date":1629612039000,"content":"<div><div><div><p>ในงาน Intel Architecture Day ที่ผ่านมา Raja M. Koduri แสดงถึงข้อมูลในงานว่าที่ผ่านมาอินเทลนั้นตามหลังอุตสาหกรรมซูเปอร์คอมพิวเตอร์ (หรือ high performance computing - HPC) ค่อนข้างมาก โดยยกตัวเลขประสิทธิภาพสามด้าน ได้แก่ ประสิทธิ์ภาพการประมวลผลเลขทศนิยม (floating point 64), ประสิทธิภาพด้านปัญญาประดิษฐ์ (bfloat16), และแบนวิดท์หน่วยความจำ ที่ชิปเฉพาะทางสามารถทำได้ดีขึ้นเรื่อยๆ ทิ้งห่างอินเทลไปไกล ทำให้ปีที่ผ่านมาอินเทลทุ่มพัฒนาชิปสำหรับตลาดซูเปอร์คอมพิวเตอร์ในชื่อ Ponte Vecchio</p>\n<p><img src=\"https://www.blognone.com/sites/default/files/externals/e7c5b7133d986dc2b11472ce31392531.jpg\" /></p>\n<p>Ponte Vecchio เป็นหน่วยประมวลผลที่ใช้คอร์ Xe มีหน่วยประมวลผลเมทริกซ์และเวคเตอร์อย่างละ 8 ชุด พร้อมแคช หลังกจากนั้นอินเทลประกอบคอร์ Xe 16 ชุดรวมเป็น Xe Slice ที่มีหน่วยประมวลผลแบบ Ray Tracing ในตัวอีก 16 ชุด และประกอบ Xe Slice 4 ชุดเป็น Xe Stack ที่มีหน่วยเชื่อมต่อหน่วยความจำ HBM2e อีก 4 ชุด  การเชื่อมต่อระหว่างชิปใช้ชิป Xe Link เชื่อมต่อ Xe Stack ได้พร้อมกัน 8 ชุด</p>\n<p><img src=\"https://www.blognone.com/sites/default/files/externals/877744be8cd5efa8e0916f6a46057a79.jpg\" /></p>\n<p>ตัวชิป Ponte Vecchio จริงๆ เป็นชิปจำนวน 47 ตัวประกอบ (เรียกว่า Tile) อยู่บนแพ็กเกจเดียวกัน โดยชิปใช้กระบวนการผลิตต่างกันถึง 5 รูปแบบ รวมทรานซิสเตอร์รวม 100 ล้านทรานซิสเตอร์ โดยชิปหลักๆ ที่อินเทลยกตัวอย่างได้แก่</p>\n<ul>\n<li><strong>หน่วยประมวลผลหลัก</strong>ใช้ TSMC N5</li>\n<li><strong>คอนโทรลเลอร์</strong>ที่ประกอบด้วย ตัวควบคุมหน่วยความจำ, แคช, และ PCIe Gen5 จะผลิตด้วยกระบวนการผลิต Intel 7</li>\n<li><strong>Xe Link</strong> เป็นสวิตช์เชื่อมต่อระหว่าง หน่วยประมวลผล ใช้ TSMC N7</li>\n</ul>\n<p><img src=\"https://www.blognone.com/sites/default/files/externals/91903549f08ea0b858cc6cf2cea4e22e.jpg\" /></p>\n<p>โดยรวมแล้วโมดูล Ponte Vecchio มีขนาดใหญ่มากเท่าฝ่ามือ โดยตอนนี้เป็นเพียงชิปต้นแบบ (เรียกว่า A0) พลังประมวลผลสูงกว่า 45 TFLOPS ที่ FP32 เชื่อมต่อหน่วยความจำได้แบนวิดท์มากกว่า 5TB ต่อวินาที</p>\n<p><img src=\"https://www.blognone.com/sites/default/files/externals/21c1ed68762ce34f0d320923b8c20908.jpg\" /></p>\n<p>ชิป Ponte Vecchio จะขายผ่านผู้ผลิตเซิร์ฟเวอร์แบบ OEM โดยมีทั้งแบบเป็นการ์ด PCIe, โมดูลเร่งความเร็ว, และเซิร์ฟเวอร์เต็มพร้อมซีพียู Sapphire Rapids โดยยังไม่ระบุช่วงเวลาเริ่มจำหน่าย</p>\n<p>ที่มา - <a href=\"https://www.youtube.com/watch?v=3jU_YhZ1NQA&amp;t=6285s\">Intel Architecture Day</a></p>\n</div></div></div><div><div>Topics: </div><div><div><a href=\"/topics/intel\">Intel</a></div><div><a href=\"/topics/high-performance-computing\">High Performance Computing</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"352032cc436f66aff397218d76701d853a0dfb60cedc084624fd10ea3da3cbe9","category":"Thai"}
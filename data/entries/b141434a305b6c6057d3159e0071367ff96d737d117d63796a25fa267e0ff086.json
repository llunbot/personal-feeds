{"title":"ศาลแคลิฟอร์เนียตัดสินจำคุก 120 วัน คุมประพฤติอีก 3 ปี คดีอดีตพนักงาน Apple ขโมยข้อมูลโครงการรถไร้คนขับ","link":"https://www.blognone.com/node/138136","date":1707470550000,"content":"<div><div><div><p>มีรายงานว่าศาลชั้นต้น สำหรับเขตทางตอนเหนือของแคลิฟอร์เนีย ได้ตัดสินคดีที่ Xiaolang Zhang อดีตวิศวกรที่เคยทำงานโครงการรถยนต์ไร้คนขับของแอปเปิล (Project Titan) ขโมยความลับทางการค้าของแอปเปิล ขณะย้ายไปทำงานที่ Xpeng บริษัทผลิตรถยนต์ไฟฟ้าของจีน โดยให้จำคุกเป็นเวลา 120 วัน และควบคุมความประพฤติเป็นเวลา 3 ปี รวมทั้งจ่ายค่าปรับเป็นเงิน 146,984 ดอลลาร์</p>\n<p>Zhang ถูก FBI จับกุมในปี 2018 ในขณะกำลังเดินทางไปประเทศจีน (<a href=\"https://www.blognone.com/node/103794\">รายละเอียดเดิม</a>) ซึ่งตอนแรกเขาแจ้งแอปเปิลว่าขอลาเพื่อไปดูแลครอบครัวที่จีน แต่ต่อมาก็แจ้งว่าลาออก ทำให้แอปเปิลสอบสวนข้อมูลย้อนหลัง และพบการนำข้อมูลจำนวนมากออกมา จึงประสานงานและจับกุมได้ก่อนที่เขาจะเดินทางไปจีน ทั้งนี้ไม่มีข้อมูลว่าเขาได้นำข้อมูลนี้ไปให้กับ Xpeng แต่อย่างใด เพียงสิ่งที่เกิดขึ้นก็แสดงว่าเขาพยายามนำข้อมูลสำคัญออกมานั่นเอง</p>\n<p>ในตอนแรก Zhang ปฏิเสธทุกข้อกล่าวหา แต่ในระหว่างกระบวนการชั้นศาลเขาได้รับ<a href=\"https://www.blognone.com/node/129978\">สารภาพทุกข้อกล่าวหา</a>ในปี 2022</p>\n<p>ที่มา: <a href=\"https://9to5mac.com/2024/02/08/apple-engineer-project-titan-secrets-prison/\">9to5Mac</a></p>\n<p><img src=\"https://www.blognone.com/sites/default/files/externals/ab6536460658f2a57a52333da33c8f38.jpg\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/intellectual-property\">Intellectual Property</a></div><div><a href=\"/topics/self-driving-car\">Self-Driving Car</a></div><div><a href=\"/topics/lawsuits\">Lawsuits</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b141434a305b6c6057d3159e0071367ff96d737d117d63796a25fa267e0ff086","category":"Thai"}
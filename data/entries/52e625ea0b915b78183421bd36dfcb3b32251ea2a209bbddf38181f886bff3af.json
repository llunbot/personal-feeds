{"title":"Twitch เตรียมปิดบริการในเกาหลีใต้ ซีอีโอบอกเพราะต้นทุน Network สูงมากเกินไป","link":"https://www.blognone.com/node/137105","date":1701841411000,"content":"<div><div><div><p>Dan Clancy ซีอีโอ Twitch ประกาศว่า Twitch เตรียมปิดให้บริการในเกาหลีใต้ มีผลตั้งแต่วันที่ 27 กุมภาพันธ์ 2024 เป็นต้นไป</p>\n<p>Clancy ให้เหตุผลว่าที่ผ่านมาต้นทุนการให้บริการ Twitch ที่เกาหลีใต้นั้นแพงมาก ช่วงที่ผ่านมาบริษัทพยายามลดต้นทุนส่วนนี้หลายวิธี ทั้งการใช้ peer-to-peer หรือปรับความละเอียดให้สูงสุดที่ 720p แต่ค่าใช้จ่ายเชื่อมต่อเครือข่ายที่เกาหลีใต้ก็สูงกว่าประเทศอื่นถึง 10 เท่า ส่งผลให้ Twitch ที่เกาหลีใต้เป็นส่วนธุรกิจที่ขาดทุน และบริษัทมองไม่เห็นวิธีทำให้ส่วนธุรกิจนี้มีกำไร จึงตัดสินใจปิดให้บริการไปเลย</p>\n<p>เขาบอกว่าสิ่งที่เกิดขึ้นเป็นเรื่องเฉพาะพื้นที่ และขอขอบคุณสตรีมเมอร์ในเกาหลีใต้ที่ร่วมกับการสร้างเครือข่ายชุมชนบน Twitch ตลอดช่วงที่ผ่านมา บริษัทมีแผนจะช่วยพวกเขาหาบ้านแห่งใหม่แม้จะไม่ใช่ Twitch ก็ตาม โดยจะร่วมมือกับผู้ให้บริการไลฟ์รายอื่นเพื่อให้การเปลี่ยนผ่านเป็นไปอย่างราบรื่นที่สุด</p>\n<p>ถึงแม้ Twitch ไม่ได้ลงรายละเอียดว่าค่าใช้จ่ายที่สูงมากมาจากอะไร แต่คาดว่าเกี่ยวข้องกับการที่ผู้ให้บริการอินเทอร์เน็ตในประเทศ สามารถเก็บค่าเชื่อมต่อกับบริการที่ใช้แบนด์วิธสูงเพิ่มเติมได้ ซึ่งเคยมีกรณีมาแล้วกับ Netflix</p>\n<p>ที่มา: <a href=\"https://blog.twitch.tv/en/2023/12/05/an-update-on-twitch-in-korea/\">Twitch</a></p>\n<p><img alt=\"No Description\" src=\"https://www.blognone.com/sites/default/files/externals/a629420401a33916703194556418fd09.png\" /></p>\n</div></div></div><div><div>Topics: </div><div><div><a href=\"/topics/twitch\">Twitch</a></div><div><a href=\"/topics/live\">live</a></div><div><a href=\"/topics/streaming\">Streaming</a></div><div><a href=\"/topics/south-korea\">South Korea</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"52e625ea0b915b78183421bd36dfcb3b32251ea2a209bbddf38181f886bff3af","category":"Thai"}
{"title":"มีคนเล่น Tetris เวอร์ชัน NES ชนะเลเวลสุดท้าย 255 แล้ว รีเซ็ตกลับเลเวล 0 ตามตำนาน","link":"https://www.blognone.com/node/142451","date":1728379259000,"content":"<div><div><div><p>เมื่อต้นปีนี้ เราเห็น <a href=\"https://www.blognone.com/node/137461\">เด็กหนุ่ม Willis Gibson อายุเพียง 13 ปี ทำลายสถิติเกม Tetris เวอร์ชัน Famicom/NES ให้เกมค้างไปได้</a> (ถึงหน้าจอที่เรียกว่า kill screen) แต่ผ่านมาไม่กี่เดือน ก็มีการทำลายสถิติเกิดขึ้นอีกแล้ว โดย Michael Artiaga วัยรุ่นอายุ 16 ปี สามารถเล่นเกม Tetris ชนะด่านสุดท้าย ด่านที่ 255 แล้วทำให้เกมรีเซ็ตกลับมาเป็นด่าน 0 อีกครั้งได้เป็นครั้งแรก</p>\n<p>ตำนานการเล่น Tetris ให้จบแล้วจะ \"เกิดใหม่\" (rebirth) เป็นเพียงความเชื่อที่พูดกันมาหลายสิบปี แต่ยังไม่เคยเกิดขึ้นมาก่อน โดย Artiaga สามารถทำได้สำเร็จแบบสดๆ ต่อหน้าผู้ชมไลฟ์ใน Twitch จำนวนมากด้วย</p>\n<p>ความแตกต่างของการทำลายสถิติทั้งสองแบบคือ Gibson ใช้เกม Tetris เวอร์ชันต้นฉบับ ในขณะที่ Artiaga ใช้เกมเวอร์ชันปรับแต่ง ไม่ให้เกิดสถานการณ์บล็อคซ้อนกันจนเกมแครชแบบเดียวกับที่ทำให้ Gibson ส่งผลให้ Artiaga ไม่เจอกับภาวะเกมแครช และสามารถเล่นต่อได้จนถึงเลเวล 255</p>\n<p>เส้นทางสู่เลเวล 255 ก็ไม่ง่ายนัก เพราะบั๊กต่างๆ ของเกมที่เขียนในยุคนั้น ทำให้บางเลเวลมีความยากแบบโอเวอร์ เช่น เลเวล 235 สีของบล็อคจะเขียวเข้มมากจนแยกจากพื้นหลังแทบไม่ออก ตัวของ Artiaga เคยเล่นมาติดที่เลเวล 235 มาก่อน และรอบนี้สามารถเอาชนะได้สำเร็จ</p>\n<p>ที่มา - <a href=\"https://arstechnica.com/gaming/2024/10/nes-tetris-first-ever-rebirth-loops-past-level-255-and-back-to-zero/\">Ars Technica</a></p>\n<p><img alt=\"No Description\" src=\"https://www.blognone.com/sites/default/files/externals/6649ef9ff1fad8df58853ad622e7f0e8.jpeg\" /></p>\n<p>ช่วงเวลาประวัติศาสตร์อยู่ราวชั่วโมงที่ 1:21</p>\n</div></div></div><div><div>Topics: </div><div><div><a href=\"/topics/tetris\">Tetris</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"f32ef973b7f1420b7d88bec989100159765a03aa9340bb6d428c69c1a9581c16","category":"Thai"}
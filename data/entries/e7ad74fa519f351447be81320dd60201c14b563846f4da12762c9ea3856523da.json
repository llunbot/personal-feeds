{"title":"ไอร์แลนด์สั่งปรับ TikTok 2 หมื่นล้านบาท ระบุทำผิดกฎหมาย GDPR ส่วน TikTok เตรียมอุทธรณ์ บอกเป็นเรื่องเก่า","link":"https://www.blognone.com/node/146210","date":1746194932000,"content":"<div><div><div><p>หน่วยงานกำกับดูแลด้านการปกป้องข้อมูลของไอร์แลนด์ หรือ DPC สั่งปรับ TikTok เป็นเงิน 530 ล้านยูโรหรือประมาณ 2 หมื่นล้านบาท โดยบอกว่าบริษัทละเมิดกฎหมายปกป้องข้อมูลผู้ใช้งาน GDPR ของสหภาพยุโรป เนื่องจากไม่สามารถพิสูจน์หรือรับรองได้ว่าข้อมูลส่วนบุคคลของผู้ใช้งาน ถูกถ่ายโอนหรือเข้าถึงจากพนักงานในประเทศจีนได้หรือไม่</p>\n<p>คำสั่งนี้ยังระบุให้ TikTok ต้องระงับการโอนข้อมูลหรือการเข้าถึงข้อมูลผู้ใช้งานจากจีนทันที จนกว่าจะปฏิบัติตามแนวทางที่ถูกต้องตามกฎหมาย GDPR ภายในเวลา 6 เดือน</p>\n<p>DPC ยังระบุว่าตรวจสอบพบข้อมูลผู้ใช้งานในยุโรปถูกจัดเก็บในเซิร์ฟเวอร์ที่ประเทศจีนซึ่งผิดกฎหมาย GDPR เช่นกัน แต่ TikTok ยืนยันการพบปัญหานี้จากผู้ใช้ส่วนน้อยและแก้ไขปัญหาไปแล้ว</p>\n<p>Christine Grahn หัวหน้าฝ่ายรัฐกิจสัมพันธ์ของ TikTok ในยุโรป แถลงว่าบริษัทไม่เห็นด้วยกับคำตัดสินดังกล่าวและจะยื่นอุทธรณ์ทุกข้อกล่าวหา บอกว่า DPC นำเหตุการณ์ที่เกิดขึ้นก่อนปี 2023 มาเป็นประเด็นในการตัดสิน ซึ่งหลังจากเวลานั้น TikTok ได้ดำเนินโครงการ <a href=\"https://www.blognone.com/node/132929\">Project Clover</a> เพื่อปกป้องข้อมูลส่วนบุคคลของผู้ใช้งานในยุโรปด้วยเงินลงทุนถึง 1,200 ล้านยูโร</p>\n<p>ที่มา: <a href=\"https://www.cnbc.com/2025/05/02/ireland-fines-tiktok-530-million-for-sending-eu-user-data-to-china.html\">CNBC</a>, <a href=\"https://newsroom.tiktok.com/en-eu/our-response-to-the-irish-data-protection-commission-decision-on-data-transfers\">TikTok</a>, <a href=\"https://www.dataprotection.ie/en/news-media/latest-news/irish-data-protection-commission-fines-tiktok-eu530-million-and-orders-corrective-measures-following\">DPC</a></p>\n<p><img src=\"https://www.blognone.com/sites/default/files/externals/64779cc7682cc86ec682618c37dc25df.png\" alt=\"\" /></p>\n</div></div></div><div><div>Topics: </div><div><div><a href=\"/topics/ireland\">Ireland</a></div><div><a href=\"/topics/tiktok\">TikTok</a></div><div><a href=\"/topics/europe\">Europe</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e7ad74fa519f351447be81320dd60201c14b563846f4da12762c9ea3856523da","category":"Thai"}
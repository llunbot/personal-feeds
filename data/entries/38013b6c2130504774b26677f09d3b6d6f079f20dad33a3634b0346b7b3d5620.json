{"title":"พนง. Microsoft ไม่พอใจที่กำลังจะโดนตัดสิทธิ์ Xbox Game Pass Ultimate ฟรีออก","link":"https://www.blognone.com/node/136560","date":1698986367000,"content":"<div><div><div><p>ก่อนหน้านี้ Microsoft มีสิทธิประโยชน์พิเศษแจก Xbox Game Pass Ultimate ให้กับพนักงานราว 238,000 คนฟรี ๆ แต่ล่าสุด Microsoft กำลังจะเอาสิทธิประโยชน์นี้ออกไป ซึ่งมีพนักงานบางคนรู้สึกไม่พอใจกับการตัดสิทธิประโยชน์ครั้งนี้ โดยแหล่งข่าวของ The Verge บอกว่าในสัปดาห์นี้ Microsoft เริ่มแจ้งให้พนักงานทราบว่าสิทธิประโยชน์ Xbox Game Pass Ultimate ฟรีสำหรับพนักงานประจำจะไม่สามารถใช้ได้อีกต่อไปในเดือนมกราคม 2024</p>\n<p>ซึ่งคาดว่าพนักงานที่ทำงานในแผนก Xbox หรือ Microsoft Gaming จะยังคงได้รับสิทธิประโยชน์นี้ต่อไป ส่วนพนักงานที่ไม่ได้เป็นส่วนหนึ่งของแผนกดังกล่าวจะสามารถซื้อ Xbox Game Pass Ultimate แบบ 12 เดือนแบบมีส่วนลดพิเศษได้ภายในร้านค้าของบริษัท</p>\n<p>พนักงาน Microsoft บางคนได้ไปที่แพลตฟอร์มการส่งข้อความภายในของบริษัทเพื่อคัดค้านเกี่ยวกับสิทธิประโยชน์ที่จะถูกตัดออก ด้าน Phil Spencer หัวหน้า Xbox ตอบกลับว่ากำลังตรวจสอบสถานการณ์นี้อยู่ ส่วน Microsoft ยังไม่มีคำชี้แจงเรื่องนี้ต่อสาธารณะ</p>\n<p>Xbox Game Pass มีสมาชิกเพิ่มขึ้นเป็น 25 ล้านรายในเดือนมกราคม 2022 แต่ Phil Spencer กล่าวว่าการเติบโตของ Xbox Game Pass บนเครื่องเกมคอนโซลได้ชะลอตัวลง ทำให้ Microsoft เลือกมุ่งเน้นไปที่ PC Game Pass มากขึ้นในช่วงปีนี้ แต่ Microsoft ไม่ได้อัปเดตจำนวนสมาชิก Game Pass มาเกือบ 2 ปีแล้ว</p>\n<p><img src=\"https://www.blognone.com/sites/default/files/externals/0baa21619ac831c970ee70e58fd13dad.jpg\" /></p>\n<p>ที่มา - <a href=\"https://www.theverge.com/2023/11/2/23944124/microsoft-xbox-game-pass-ultimate-free-employee-removed\">The Verge</a></p>\n</div></div></div><div><div>Topics: </div><div><div><a href=\"/topics/xbox-game-pass\">Xbox Game Pass</a></div><div><a href=\"/topics/microsoft\">Microsoft</a></div></div></div>","author":"Exfreedom","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"38013b6c2130504774b26677f09d3b6d6f079f20dad33a3634b0346b7b3d5620","category":"Thai"}
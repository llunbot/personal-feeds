{"title":"Foxconn เปิดตัวโมเดล LLM ภาษาจีน FoxBrain ใช้เวลาเทรน 4 สัปดาห์ด้วย NVIDIA H100 จำนวน 120 ตัว","link":"https://www.blognone.com/node/145180","date":1741608044000,"content":"<div><div><div><p>Foxconn เปิดตัวโมเดลปัญญาประดิษฐ์ภาษาขนาดใหญ่หรือ Large Language Model (LLM) เรียกชื่อว่า <strong>FoxBrain</strong> ซึ่งเดิมออกแบบพัฒนาเพื่อใช้งานภายในบริษัท โมเดล FoxBrain นี้มีความสามารถทั้งการวิเคราะห์ข้อมูล คณิตศาสตร์ การให้เหตุผล แก้ไขปัญหา และการเขียนโค้ด โดยโมเดลนี้ทำงานเป็นภาษาจีนมาตรฐาน</p>\n<p>FoxBrain พัฒนาโดย Hon Hai Research Institute หน่วยงานวิจัยและพัฒนาในเครือ Foxconn ซึ่งฝึกฝนด้วยจีพียู NVIDIA H100 จำนวน 120 ตัว ใช้เวลาเพียง 4 สัปดาห์เท่านั้น ซึ่ง Foxconn บอกว่าเป็นระยะเวลาที่สั้น ใช้ต้นทุนฝึกฝนที่ต่ำ</p>\n<p>โมเดลนี้พัฒนาบนพื้นฐาน Llama 3.1 ของ Meta จำนวนพารามิเตอร์ 70B ผลทดสอบบนภาษาจีนทำคะแนนได้ดีกว่าโมเดลคล้ายกันอย่าง <code>Llama-3-Taiwan-70B</code> โดยเฉพาะด้านคณิตศาสตร์ อย่างไรก็ตาม Foxconn บอกว่าความสามารถยังน้อยกว่า DeepSeek ที่เป็นผู้นำในตอนนี้ แต่ภาพรวมยังทำคะแนนได้ดีในระดับโมเดลชั้นนำของโลก</p>\n<p>Foxconn มีแผนนำโมเดล FoxBrain นี้ เผยแพร่ผ่านพาร์ตเนอร์ในช่องทางต่าง ๆ และโอเพนซอร์ส เพื่อส่งเสริมการใช้งาน AI สำหรับภาคการผลิตและซัพพลายเชนต่อไป</p>\n<p>ที่มา: <a href=\"https://www.honhai.com/en-us/press-center/press-releases/latest-news/1549\">Hon Hai</a> ผ่าน <a href=\"https://www.wsj.com/tech/ai/foxconn-builds-foxbrain-its-own-ai-model-ae079ebb\">The Wall Street Journal</a></p>\n<p><img src=\"https://www.blognone.com/sites/default/files/externals/a0c6b4ce90516f00ba256a5c823db05f.jpg\" alt=\"\" /></p>\n</div></div></div><div><div>Topics: </div><div><div><a href=\"/topics/foxconn\">Foxconn</a></div><div><a href=\"/topics/llm\">LLM</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/chinese\">Chinese</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"62cd50163ad3e244a07880d387c956fafa5e597ab06ca5d51d02f5d944ca077e","category":"Thai"}
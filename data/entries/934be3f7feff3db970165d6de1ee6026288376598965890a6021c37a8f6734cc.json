{"title":"What About Xbox Mini","link":"https://markpeak.net/what-about-xbox-mini/","date":1628778047000,"content":"<p>เราเพิ่งเห็นการเปิดตัว Steam Deck เครื่องเล่นเกมพีซีพกพาของ Valve ที่ใช้ชิปคัสตอมจาก AMD แต่<a href=\"https://www.blognone.com/node/123755\">ตัวระบบปฏิบัติการเป็นลินุกซ์</a> แล้วใช้ <a href=\"https://www.blognone.com/node/123811\">Proton เพื่อให้เล่นเกมจากวินโดวส์</a>ได้</p>\n<p>เหตุผลเดียวเลยที่ Valve ต้องใช้ท่านี้ เป็นเพราะ Valve ไม่ได้เป็นเจ้าของวินโดวส์ ถ้าเกิดอยากใช้ Windows ด้วย ก็จำเป็นต้องซื้อไลเซนส์จากไมโครซอฟท์ ทำให้ต้นทุนแพงขึ้นมาก แถมควบคุมอะไรแทบไม่ได้เลย</p>\n<p>ด้วยทั้งศักยภาพและข้อจำกัดของ Steam Deck ทำให้ผมคิดว่า ถ้าไมโครซอฟท์ลงมาทำเครื่องเกมพกพา (portable gaming device) มันก็เป็นเรื่องที่เป็นไปได้ และสมเหตุสมผลอย่างยิ่ง</p>\n<p>เหตุเพราะไมโครซอฟท์มีทุกอย่างพร้อมแล้ว</p>\n<ul>\n<li>ฮาร์ดแวร์: ทำ Xbox มานานเกือบ 20 ปี</li>\n<li>ชิป: มีชิปคัสตอมของ AMD ตัวที่ใช้ใน Xbox Series X|S ล่าสุด</li>\n<li>OS: มีทั้งระบบปฏิบัติการ Xbox OS (Windows Core Custom) และ Windows ตัวเต็ม</li>\n<li>ซอฟต์แวร์: มีเกมที่รันบน Xbox ได้เป็นจำนวนมาก และเกมบน Windows ที่เยอะกว่าแพลตฟอร์มไหนๆ รวมถึง<a href=\"https://markpeak.net/acquisition-and-integration/\">มีสตูดิโอเกมของตัวเองที่ใหญ่มาก</a></li>\n<li>อื่นๆ: มีบริการอย่าง xCloud ที่เป็น Cloud Gaming และ Game Pass Subscription</li>\n</ul>\n<p>ถ้าลองเอาส่วนประกอบข้างต้นมาลองต่อจิ๊กซอเล่นๆ ออกมาเป็น Xbox Mini ใช้ตัวแกนเป็น Xbox ไปเลยเพื่อความเข้ากันได้</p>\n<ul>\n<li>SoC: ผมค่อนข้างเชื่อว่าใช้ <a href=\"https://markpeak.net/xbox-series-s/\">SoC ของ Xbox Series S ตัวล่าง</a> เอามา down clock หรือตัดสมรรถนะบางอย่างลงอีกนิด น่าจะใช้ได้เลย (Steam Deck ก็มาท่านี้)</li>\n<li>Controller: ใช้การวางปุ่มของจอย Xbox ที่คนทั้งโลกคุ้นเคยอยู่แล้ว</li>\n<li>OS: ใช้ Xbox OS ตัวเดียวกับคอนโซลหลักไปเลย</li>\n<li>ซอฟต์แวร์: รันเกม Xbox แบบ local ซื้อเกมแยก + เล่นเหมาจ่ายผ่าน Game Pass + เกมไหนหนักจริงๆ ให้เล่นผ่าน xCloud</li>\n</ul>\n<p><img src=\"https://markpeak.net/wp-content/uploads/2021/08/b3a73caf-ad9d-42b0-af31-1fc4a527875b.jpg\" /></p>\n<p><em>ภาพตัวอย่าง คือ<a href=\"https://www.xbox.com/en-US/accessories/mobile-gaming/backbone-one\">จอย Backbone One</a> สำหรับต่อ iPhone เล่นเกม xCloud อย่างเดียว แต่ถ้ามี Xbox Mini จริงๆ หน้าตาน่าจะไม่ต่างจากนี้มาก</em></p>\n<p>ข้อดีของวิธีนี้คือ นักพัฒนาสาย Xbox แทบไม่ต้องทำอะไรเพิ่มเลย เป็นแค่สร้าง hardware profile ใหม่อีกอัน (เหมือน Series X|S ที่คนละ profile กัน) ในฝั่งคนเล่นก็คือเป็นการเอาเครื่อง Xbox ไปต่อจอ ใส่แบต แล้วถือไปเล่นนอกบ้านได้เลย</p>\n<p><strong>อัพเดต:</strong> หลังเขียนบล็อกนี้ไปหนึ่งวัน Digital Foundry มีแกะ Xbox Series S ให้ดู คิดว่าถ้าลดสเปกลงหน่อยน่าจะยัดลง portable ได้</p>\n<p></p>\n<p>ข้อเสียคือจะเล่นเกมที่มีเฉพาะพีซีบางเกมไม่ได้ อย่างเกมของไมโครซอฟท์เองคือ Age of Empires IV เกมดังอื่นๆ ที่พอนึกออกคือ Dota 2, World of Warcraft และเกมสายวางแผนทั้งหลาย ซึ่งเอาจริงมันก็ไม่ได้เยอะมากในแง่จำนวน</p>\n<p>ไมโครซอฟท์ไม่น่าจะอยากทำ Windows portable ด้วยปัจจัยเรื่อง optimization แต่ถ้าอยากรองรับเกมเหล่านี้จริงๆ ก็อาจใช้ท่า xCloud ที่ระบบข้างหลังเป็นพีซีมารัน (แทนที่จะเป็น Xbox blade แบบในปัจจุบัน) แต่รวมๆ แล้วก็คิดว่าไม่คุ้มทำอยู่ดี เพราะเกมมันไม่เยอะ เกมที่อยู่บน Xbox ก็น่าจะครอบคลุมประมาณ 90% ของเกมที่เล่นบนพีซีแล้ว</p>\n<p>ดังนั้นมันคงไม่ใช่ผลิตภัณฑ์ที่ออกมาตีกับ Steam Deck โดยตรง (แต่ 90% ก็น่าจะทับซ้อนกัน) ถ้าดูจากเกมที่ Steam Deck นำมาเป็น showcase คือ Control, Doom Eternal, Hades, Ghostrunner, Jedi Fallen Order, Dead Cell ทุกเกมล้วนมีบน Xbox ทั้งสิ้น ฟีเจอร์ที่ขาดไปน่าจะเป็นฟีเจอร์พวก social/achievement/workshop ของ Steam เท่านั้น (ซึ่ง Xbox Live ก็มีเกือบทุกอย่างอีกเหมือนกัน)</p>\n<p><img src=\"https://markpeak.net/wp-content/uploads/2021/08/steam-deck.jpg\" /></p>\n<p>ปัจจุบัน Xbox Series S ตั้งราคาขายที่ 299 ดอลลาร์ ในขณะที่ Steam Deck ขาย 399 ดอลลาร์ (รวมจอแล้วและแบตเตอรี่แล้ว) หากไมโครซอฟท์สามารถทำราคา 399 ดอลลาร์เท่ากันได้ (ซึ่งก็ไม่น่าจะยากนัก) Valve น่าจะเจอคู่แข่งที่สมน้ำสมเนื้อแน่นอน</p>The post <a href=\"https://markpeak.net/what-about-xbox-mini/\">What About Xbox Mini</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"934be3f7feff3db970165d6de1ee6026288376598965890a6021c37a8f6734cc","category":"Thai"}
{"title":"Volkswagen ยอมถอย เปลี่ยนกลับมาใช้ปุ่มควบคุมแทนจอสัมผัสล้วน หลังลูกค้าวิจารณ์หนัก","link":"https://www.blognone.com/node/137347","date":1703151581000,"content":"<div><div><div><p>Darius Watola ทีมงานฝ่ายดีไซน์ภายในรถยนต์ของ Volkswagen ให้สัมภาษณ์กับเว็บไซต์ Autocar ถึงแนวทาง \"ใหม่\" ในการออกแบบรถยนต์ ว่าจะกลับไปใช้ปุ่มควบคุมแบบดั้งเดิม หลังเปลี่ยนมาใช้จอสัมผัสในรถรุ่นหลังๆ เช่น Mk8 Golf และ ID3 แล้วได้รับเสียงวิจารณ์จากลูกค้า</p>\n<p>รถยนต์รุ่นแรกที่จะใช้แนวทางใหม่คือ รถยนต์ไฟฟ้า Volkswagen ID 2all ที่จะเป็นรากฐานของแนวทางออกแบบรถรุ่นอื่นๆ ต่อไป โดย ID 2all มีหน้าจอแสดงผลขนาดใหญ่ตรงกลาง แต่มีแถบปุ่มกดควบคุมระบบปรับอากาศแยกต่างหากอยู่ใต้จอ และมีวงแหวนหมุนเพื่อสั่งงานหน้าจอโดยไม่ต้องสัมผัสหน้าจอโดยตรง</p>\n<p>ก่อนหน้านี้ Thomas Schäfer ซีอีโอของ Volkswagen เคยยอมรับว่าแนวทางการใช้จอสัมผัสล้วนๆ สร้างผลเสียให้กับแบรนด์อย่างมาก (did a lot of damage) และทำให้บริษัทต้องมาทบทวนใหม่หมดว่า ผู้ขับขี่ใช้ฟังก์ชันใดบ้าง ใช้บ่อยแค่ไหน ตรงไหนควรเป็นปุ่ม ตรงไหนควรเป็นสวิตช์ รวมถึงกำหนดนโยบายว่าห้ามย้ายตำแหน่งของปุ่มควบคุมต่างๆ ไปมาในรถรุ่นต่างๆ อีก เพราะยิ่งสร้างความสับสนให้ลูกค้าเดิม</p>\n<p>ที่มา - <a href=\"https://www.autocar.co.uk/car-news/new-cars/volkswagen-id-2\">Autocar</a></p>\n<p>ภาพแผงคอนโซลด้านหน้าของ ID 2all</p>\n<p><img alt=\"No Description\" src=\"https://www.blognone.com/sites/default/files/externals/cc4b0461e4c153a372e1a7979539754d.jpg\" /></p>\n</div></div></div><div><div>Topics: </div><div><div><a href=\"/topics/volkswagen\">Volkswagen</a></div><div><a href=\"/topics/automobile\">Automobile</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9700231add8d25f17a54a4f4577455bda24db251f5b750ca8a57eb55f9ec2a28","category":"Thai"}
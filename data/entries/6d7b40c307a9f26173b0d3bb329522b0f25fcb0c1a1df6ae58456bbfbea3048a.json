{"title":"ผู้ก่อตั้ง Digg ประกาศซื้อเว็บคืน เตรียมยกเครื่องใหม่เป็นชุมชนแชร์ลิงก์ที่สนุกน่าสนใจ คัดเนื้อหาด้วย AI","link":"https://www.blognone.com/node/145094","date":1741174289000,"content":"<div><div><div><p>Digg เว็บไซต์รวมลิงก์น่าสนใจที่ผู้ใช้งานช่วยกันแชร์และดันอันดับ ซึ่งเป็นกรณีศึกษาเด่นยุค Web 2.0 แต่จบที่<a href=\"https://www.blognone.com/node/34114\">ขายกิจการ</a>ในปี 2012 ไปด้วยมูลค่า 5 แสนดอลลาร์ จากนั้น Digg ก็เปลี่ยนเจ้าของมาเรื่อย ๆ จนกระทั่งวนกลับมาหาเจ้าของเดิม</p>\n<p>Kevin Rose ผู้ก่อตั้ง Digg ประกาศร่วมมือกับ Alexis Ohanian ผู้ร่วมก่อตั้ง Reddit ซื้อกิจการ Digg กลับคืนมา โดยมีเป้าหมายนำระบบชุมชนที่เป็นเอกลักษณ์ของ Digg กลับมาทำให้อินเทอร์เน็ตเป็นพื้นที่สนุกและน่าสนใจอีกครั้ง โดยมองว่าอินเทอร์เน็ตตอนนี้โซเชียลมีเดียมีอิทธิพลสูง แต่ผู้ใช้งานต้องพบกับข้อมูลที่ไม่ถูกต้อง หรือเผชิญกับการตอบโต้ที่เต็มไปด้วยอารมณ์</p>\n<p>Rose มองว่า AI สามารถเข้ามาปรับปรุงการทำงานบนระบบ Digg ดั้งเดิมให้ดีมากขึ้น เป้าหมายคือเป็นหน้าแรกของผู้ใช้อินเทอร์เน็ต เต็มไปด้วยข้อมูลที่สนุก จากเนื้อหาที่คัดสรรโดยชุมชนผ่านระบบ Upvote, Downvote ซึ่งการได้ Ohanian ที่เป็นผู้ร่วมก่อตั้ง Reddit จะทำให้ Digg ใหม่มีระบบชุมชนที่ดียิ่งขึ้น</p>\n<p>โครงสร้างการบริหารนั้นได้ Justin Mezzell นักออกแบบผลิตภัณฑ์ที่สนิทกับ Rose มารับตำแหน่งซีอีโอ ส่วนเงินลงทุนเริ่มต้นมาจากกองทุนที่ Rose และ Ohanian ร่วมลงทุนอยู่แล้ว โดย Digg เวอร์ชันใหม่จะเปิดตัวและทยอยเพิ่มฟีเจอร์ในอีกไม่กี่สัปดาห์ข้างหน้า</p>\n<p>ที่มา: <a href=\"https://www.prnewswire.com/news-releases/alexis-ohanian--kevin-rose-buy-back-social-platform-digg-302392419.html\">Digg</a> ผ่าน <a href=\"https://www.theverge.com/social/624073/digg-relaunch-2025\">The Verge</a></p>\n<p><img alt=\"No Description\" src=\"https://www.blognone.com/sites/default/files/externals/95720d706b1db3d8e50f38fe9191689e.jpeg\" /></p>\n</div></div></div><div><div>Topics: </div><div><div><a href=\"/topics/digg\">Digg</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6d7b40c307a9f26173b0d3bb329522b0f25fcb0c1a1df6ae58456bbfbea3048a","category":"Thai"}
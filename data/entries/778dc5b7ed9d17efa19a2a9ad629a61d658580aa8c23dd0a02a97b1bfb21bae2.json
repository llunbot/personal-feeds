{"title":"อดีตนักวิจัย AI ของ Amazon กล่าวหาบริษัท ละเลยลิขสิทธิ์เพื่อเร่งพัฒนา AI","link":"https://www.blognone.com/node/139351","date":1713806387000,"content":"<div><div><div><p>Viviane Ghaderi นักวิจัยปัญญาประดิษฐ์ที่ทำงานกับ Amazon ในช่วงปี 2022 จนถึงต้นปี 2024 ยื่นฟ้องต่อศาลแคลิฟอร์เนียร์ว่าถูกเลิกจ้างอย่างไม่เป็นธรรมหลังเธอลาเลี้ยงดูบุตรหลังคลอด และยังระบุว่าเธอถูกกดดันให้ละเลยลิขสิทธิ์ข้อมูลที่ใช้สำหรับฝึกปัญญาประดิษฐ์</p>\n<p>Ghaderi เคยทำงานกับ Amazon ตั้งแต่ปี 2019 ก่อนจะลาออกไปทำงานกับบริษัท Recharge Payments และถูกเรียกตัวกลับมาในตำแหน่งระดับผู้จัดการที่มีลูกน้องโดยตรง 3 คน เมื่อปี 2022 หลังจากนั้นในเดือนกันยายนเธอรับผิดชอบปรับปรุงการดึงข้อมูลเว็บและคุณภาพข้อมูล ได้ลูกน้องเพิ่มเป็น 6 คน</p>\n<p>ปลายปี 2022 Ghaderi ลาคลอดและระหว่างนั้น OpenAI เปิดตัว GPT-4 หลังจากเธอกลับมาทำงานในปี 2023 หลังจากนั้นถูกตั้งคำถามว่าทำไมผลการต้นหาใน Alexa จึงยังไม่ได้คุณภาพตามที่ตั้งเป้าเอาไว้ Ghaderi ระบุว่าปัญหาเพราะเธอทำตามนโยบายของบริษัทเต็มที่ แต่หัวหน้าของเธอระบุว่าไม่ต้องสนใจนโยบายเหล่านี้ เพราะคนอื่นก็ทำเหมือนกัน</p>\n<p>เนื้อหาคำฟ้องส่วนใหญ่เป็นประเด็นการถูกบีบให้ออกบริษัทอย่างไม่เป็นธรรม และแรงกดดันหลัง Ghaderi ลาคลอดและลาเลี้ยงดูบุตร และประเด็นการถูกกดดันให้ละเลยลิขสิทธิ์เป็นเพียงส่วนหนึ่งของการอธิบายการถูกกดดันในบริษัท แต่การแข่งขันที่รุนแรงในโลก LLM ก็ทำให้มีข่าวแนวนี้ออกมาเรื่อยๆ เช่นเมื่อปีที่แล้ว<a href=\"https://www.blognone.com/node/133242\">พนักงานของกูเกิลก็เคยออกมาเปิดเผยว่าบริษัทใช้ชุดข้อมูล ShareGPT ฝึก Bard</a></p>\n<p>ที่มา - <a href=\"https://www.theregister.com/2024/04/22/ghaderi_v_amazon/\">The Register</a></p>\n<p><img src=\"https://www.blognone.com/sites/default/files/externals/a03fb21da3ce3c76003b39a473b1c202.jpg\" /></p>\n</div></div></div><div><div>Topics: </div><div><div><a href=\"/topics/amazon\">Amazon</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/copyright\">Copyright</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"778dc5b7ed9d17efa19a2a9ad629a61d658580aa8c23dd0a02a97b1bfb21bae2","category":"Thai"}
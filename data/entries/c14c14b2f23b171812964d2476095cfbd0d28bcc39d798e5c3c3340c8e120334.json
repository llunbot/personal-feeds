{"title":"Ford ปรับยุทธศาสตร์รถ EV ใหม่, ชะลอลงทุนโรงงานแบต, เผยทำรถ Gen 2 ที่ต้นทุนถูกลง","link":"https://www.blognone.com/node/138154","date":1707621234000,"content":"<div><div><div><p>ในงานแถลงผลประกอบการไตรมาส 4/2023 ของ Ford เมื่อสัปดาห์ที่แล้ว ซีอีโอ Jim Farley ได้ประกาศปรับยุทธศาสตร์การลงทุนรถยนต์ไฟฟ้า EV ของบริษัทใหม่ ชะลอการลงทุนในโรงงานแบตเตอรี่ลง เพื่อรับมือกับตลาด EV ที่เปลี่ยนแปลงอย่างรวดเร็ว</p>\n<p>Farley อธิบายว่าปัญหาซัพพลายเชนในช่วง COVID-19 ที่ทำให้ชิปขาดแคลน รถยนต์ EV ผลิตเท่าไรก็ขาย บวกกับต้นทุนการเงินที่ต่ำเพราะวัฏจักรดอกเบี้ยต่ำช่วงปี 2021-2022 ทำให้ Ford ประเมินอุปสงค์ของลูกค้าผิดไป ช่วงแรกที่ Ford เร่งปั๊มรถยนต์ EV ออกมาขายก็ขายได้หมดจริงๆ แต่เมื่อลูกค้ากลุ่มแรกๆ ซื้อกันไปหมดแล้ว บริษัทก็พบว่าลูกค้ากลุ่มถัดไปไม่ยอม \"จ่ายแพงกว่า\" เพื่อซื้อรถยนต์ EV อีก ปัญหานี้ Tesla เป็นฝ่ายพบก่อนบริษัทอื่น และ Ford ก็ค้นพบตามมาอย่างรวดเร็วจึงต้องปรับตัวตามทันที</p>\n<p>Farley บอกว่าถ้าดูสถิติยอดขายรถยนต์ EV ในสหรัฐช่วงครึ่งหลังของปี 2023 จะเห็นว่าจำนวนรถยนต์ส่งมอบนั้นเพิ่มขึ้น แต่รายได้รวมกลับลดลง เป็นเพราะค่ายรถที่มีสต๊อกล้นเกินต้องลดราคาลงมากันถ้วนหน้า ซึ่งปัญหานี้เกิดขึ้นทั้งในจีนและยุโรปด้วย</p>\n<p><img alt=\"No Description\" src=\"https://www.blognone.com/sites/default/files/externals/838cba570f22ef10bab63dcc5291cf96.jpeg\" /></p>\n<p>การเปลี่ยนแปลงของตลาด EV ทำให้ธุรกิจ EV (Ford เรียกหน่วยธุรกิจนี้ว่า Model e) ขาดทุน 4.7 พันล้านดอลลาร์ในปี 2023 (ภาพรวมบริษัทยังกำไร 4.7 พันล้าานดอลลาร์) โดยบริษัทมองว่าสัดส่วนยอดขาย EV จะเพิ่มเป็น 40% ภายในสิ้นปี 2024 ก็ตาม</p>\n<p>ด้วยสภาพตลาดแบบนี้ ทำให้ Ford ชะลอการลงทุนในโรงงานแบตเตอรี่หลายแห่งที่วางแผนไว้ และปรับแผนการเปิดตัวรถไฟฟ้า Gen 2 จนกว่าจะพร้อมในเรื่องต้นทุนจริงๆ ว่าทำออกมาขายแล้วได้กำไรแน่ๆ</p>\n<p>จุดที่น่าสนใจคือ Farley เปิดเผยว่า Ford แยกทีมวิศวกรไปซุ่มทำแพลตฟอร์ม EV ตัวใหม่อย่างเงียบๆ มาสองปีแล้ว แพลตฟอร์มตัวนี้ออกแบบมาสำหรับรถยนต์ EV ยุคถัดไปที่ต้นทุนต่ำ ประสิทธิภาพสูง พร้อมใช้ต่อสู้ในตลาด EV ยุคหน้าที่ต้องสู้กับ<a href=\"https://www.blognone.com/node/137860\">รถรุ่นใหม่ของ Tesla</a> และ<a href=\"https://www.blognone.com/node/137866\">รถยนต์ EV จีนที่มีจุดเด่นเรื่องราคา</a></p>\n<p>Farley ยังไม่บอกว่ารถไฟฟ้า Gen 2 ที่ใช้แพลตฟอร์มใหม่จะมีรุ่นใดบ้าง และมีกำหนดเปิดตัวเมื่อไร</p>\n<p>ที่มา - <a href=\"https://s201.q4cdn.com/693218008/files/doc_downloads/2024/01/FMC-2023-Q4-FY-Earnings-Calls-Transcript-_Factset_2-6_945.pdf\">Ford (PDF)</a>, <a href=\"https://www.theregister.com/2024/02/07/ford_ev_strategy/\">The Register</a>, <a href=\"https://arstechnica.com/cars/2024/02/ford-rethinks-ev-strategy-is-working-on-a-smaller-cheaper-ev-platform/\">Ars Technica</a></p>\n</div></div></div><div><div>Topics: </div><div><div><a href=\"/topics/ford\">Ford</a></div><div><a href=\"/topics/electric-car\">Electric Car</a></div><div><a href=\"/topics/automobile\">Automobile</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"c14c14b2f23b171812964d2476095cfbd0d28bcc39d798e5c3c3340c8e120334","category":"Thai"}
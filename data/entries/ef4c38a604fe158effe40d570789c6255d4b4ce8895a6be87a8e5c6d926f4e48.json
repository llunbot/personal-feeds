{"title":"Intuit ประกาศปลดพนักงาน 1,800 ตำแหน่ง แล้วจะจ้างเพิ่ม 1,800 ตำแหน่งเท่าๆ กัน","link":"https://www.blognone.com/node/140848","date":1720681012000,"content":"<div><div><div><p>Intuit บริษัทซอฟต์แวร์สายภาษีและการเงิน (เช่น Turbotax, Quickbooks, Creditkarma รวมถึง <a href=\"https://www.blognone.com/node/124728\">Mailchimp ที่ซื้อมาในปี 2021</a>) ประกาศปลดพนักงานออก 1,800 ตำแหน่ง คิดเป็น 10% ของพนักงานทั้งหมด แล้วจะจ้างพนักงานเพิ่มอีกราว 1,800 ตำแหน่งเท่าๆ กัน</p>\n<p>Sasan Goodarzi ซีอีโอของ Intuit ประกาศว่าการปลดพนักงานรอบนี้ไม่ใช่การตัดค่าใช้จ่าย แต่ต้องการปรับโครงสร้างพนักงานใหม่ให้ตรงกับทิศทางธุรกิจในอนาคต โดยพนักงานที่จะจ้างใหม่จะเน้นสายวิศวกรรม ผลิตภัณฑ์ เซลส์ การตลาด การจัดการลูกค้า พร้อมทั้งบอกว่าในปีงบประมาณ 2025 บริษัทจะมีพนักงานโดยรวมเพิ่มขึ้นกว่าปีนี้</p>\n<p>Goodarzi ยังให้ข้อมูลว่าในการประเมินผลพนักงานรอบล่าสุด ได้เพิ่มเกณฑ์มากกว่าเดิม ส่งผลให้มีพนักงานจำนวน 1,050 คนไม่ผ่านเกณฑ์และต้องออกจากบริษัทไป บริษัทยังปลดพนักงานระดับบริหาร (director ขึ้นไป) ออกราว 10%, ยุบตำแหน่งที่ไม่จำเป็นออก 300 ตำแหน่ง, ปิดสำนักงานบางแห่ง ย้ายพนักงานไปที่เมืองอื่นหรือปลดออก รวมแล้วมีคนโดนปลดออกราว 1,800 คน</p>\n<p>พนักงานที่ถูกปลดออกจะได้รับแพ็กเกจขั้นต่ำ 16 เดือน และเพิ่มค่าตอบแทนตามจำนวนปีที่ทำงาน (สำหรับพนักงานในสหรัฐ) รวมถึงให้สิทธิพนักงานได้หุ้นตามเงื่อนไข vesting รอบเดือนกรกฎาคมด้วย</p>\n<p>ที่มา - <a href=\"https://www.intuit.com/blog/news-social/investing-in-our-future/\">Intuit</a></p>\n<p><img alt=\"No Description\" src=\"https://www.blognone.com/sites/default/files/externals/7088ef05cb5b33f8c5d8e4376160fc49.jpg\" /></p>\n</div></div></div><div><div>Topics: </div><div><div><a href=\"/topics/intuit\">Intuit</a></div><div><a href=\"/topics/layoff\">Layoff</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"ef4c38a604fe158effe40d570789c6255d4b4ce8895a6be87a8e5c6d926f4e48","category":"Thai"}
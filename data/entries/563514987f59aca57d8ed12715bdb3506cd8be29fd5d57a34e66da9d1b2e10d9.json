{"title":"โรงพยาบาลสถาบันโรคไตภูมิราชนครินทร์ ถูก Ransomware SunCrypt ล็อกข้อมูลผู้ป่วยกว่า 40,000 ราย","link":"https://www.blognone.com/node/124634","date":1631085409000,"content":"<div><div><div><p>ช่วงเช้าวันนี้ ศ.เกียรติคุณ นพ.ธีรชัย ฉันทโรจน์ศิริ ผู้อำนวยการโรงพยาบาลสถาบันโรคไตภูมิราชนครินทร์ เข้าแจ้งความกับสถานีตำรวจนครบาลพญาไท ระบุว่าข้อมูลและระบบภายในถูกล็อก ไม่สามารถเข้าใช้ระบบได้ตั้งแต่ช่วงเปิดทำการวันจันทร์</p>\n<p>ข้อมูลที่ถูกล็อก เป็นข้อมูลส่วนตัว โรคส่วนตัว รายละเอียดการรักษาของผู้ป่วยราว 40,000 คน รวมถึงข้อมูลเอ็กซ์เรย์ และข้อมูลการฟอกไต คาดว่าถูกล็อกในช่วงเช้าวันจันทร์ ราว 5.30 ผ่านโปรแกรมเข้าใช้งานจากระยะไกล</p>\n<p>ในช่วงเย็นมีชาวต่างประเทศติดต่อเจ้าหน้าที่โรงพยาบาลเพื่อเจรจาค่าไถ่ แต่เจ้าหน้าที่ระบุว่าต้องตรวจสอบความเสียหายก่อน และให้ติดต่อมาใหม่เช้าวันอังคาร แต่ไม่มีการติดต่อกลับมาอีก และยังไม่มีรายละเอียดว่ามีข้อมูลหลุดไปที่ใดหรือไม่</p>\n<p><img src=\"https://www.blognone.com/sites/default/files/externals/c35133ca75c6dbd2a4d337345142a316.jpg\" /><em>ภาพจาก <a href=\"https://www.facebook.com/Bhumirajnakarin/photos/a.294379070671925/3293148940794908\">Facebook: โรงพยาบาลสถาบันโรคไตภูมิราชนครินทร์ </a></em></p>\n<p>หลังตรวจสอบ โรงพยาบาลทราบชื่อ ransomware ว่าเป็น SunCrypt และกำลังส่งข้อมูลไปถอดรหัสที่ต่างประเทศ รวมถึงดำเนินการอัพเกรดแอนตี้ไวรัส ส่วนระบบภายในเข้าใช้งานได้แล้วบางส่วน แต่ไม่ได้ให้สัมภาษณ์ว่ามีการ backup ข้อมูลไว้หรือไม่</p>\n<p>กรณีนี้คล้ายคลึงกับเหตุการณ์<a href=\"https://www.blognone.com/node/118328\">โรงพยาบาลสระบุรี ที่ถูก Ransomware โจมตี</a> เมื่อช่วงเดือนกันยายนปี 2020 น่าสนใจที่วันเกิดเหตุใกล้เคียงกันมาก คือช่วงวันจันทร์ต้นเดือนกันยายน</p>\n<p>ที่มา - <a href=\"https://www.facebook.com/theroom44/videos/827801531224056\">Facebook Live: The Room 44 เริ่มช่วงนาทีที่ 55:30</a></p>\n</div></div></div><div><div>Topics: </div><div><div><a href=\"/topics/ransomware\">Ransomware</a></div><div><a href=\"/topics/security\">Security</a></div><div><a href=\"/topics/thailand\">Thailand</a></div></div></div>","author":"mheevariety","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"563514987f59aca57d8ed12715bdb3506cd8be29fd5d57a34e66da9d1b2e10d9","category":"Thai"}
{"title":"Luca","link":"https://markpeak.net/luca/","date":1633263561000,"content":"<p>ภาพยนต์การ์ตูนแอนิเมชันประจำปี 2021 ของ Pixar คือเรื่อง Luca ซึ่งเป็นเรื่องของมนุษย์เงือกริมชายฝั่งริเวียร่าที่อิตาลีช่วงหน้าร้อนในยุค 1960s</p>\n<p>นิยามบนเว็บไซต์ Pixar ระบุเอาไว้เองว่า “Italy, Summertime and Sea Monsters”</p>\n<p>Luca เป็นหนังแนว coming of age มิตรภาพและการเติบโตของเด็กวัยสิบกว่าขวบ เนื้อหาใสๆ ภาพสวยๆ ดูจบแล้วจะให้ความรู้สึกแตกต่างจากหนัง Pixar เรื่องอื่นๆ ที่เน้นขมวดปมขยี้อารมณ์อยู่พอสมควร ฟีลลิ่งจะมีส่วนผสมของหนัง Ghibli ที่เรื่อยๆ เอื่อยๆ ชิวๆ เข้ามาด้วย</p>\n<p></p>\n<p>เหตุผลของการเปลี่ยนแปลงมาจากตัวผู้กำกับ Enrico Casarosa ชาวอิตาเลียน ที่เดบิวในฐานะผู้กำกับเป็นครั้งแรกด้วย (Pixar กำลังอยู่ระหว่างยุคเปลี่ยนผ่านผู้กำกับเป็นรุ่นใหม่ ซึ่งจะทยอยมีผลงานออกมาเรื่อยๆ เรื่องถัดไปคือ Turning Red)</p>\n<p>Luca ได้รับอิทธิพลอย่างมากจาก Casarosa เพราะเขาเอาชีวิตตัวเองในวัยเด็ก (อาศัยอยู่ที่เจนัว ซึ่งเป็นจุดศูนย์กลางของริเวียร่า) มาทำเป็นหนัง แม้แต่ชื่อของเพื่อนพระเอกคือ Alberto ก็เป็นชื่อเพื่อนของ Casarosa จริงๆ ในวัยเด็กที่มีอิทธิพลต่อเขา (หน้าตา Alberto ตัวจริงๆ ดูในคลิป)</p>\n<p></p>\n<p>Casarosa เคยกำกับหนังสั้นชื่อว่า La Luna มาก่อนแล้วในปี 2011 ซึ่งเป็นเรื่องของเด็กชายริมฝั่งทะเลอิตาลีเหมือนกัน งานภาพแนวสีน้ำของเขาได้อิทธิพลมาจาก Ghibli อย่างชัดเจน (เขาบอกว่าโตมากับเรื่อง Future Boy Conan ซีรีส์อนิเมฉายทีวีของ Hayao Miyazaki ในปี 1978)</p>\n<p>ส่วนการออกแบบตัวละครก็ได้อิทธิพลมาจากสายสต๊อปโมชั่น ทั้ง Studio Aardman และ Wes Anderson ส่งผลให้โมเดลตัวละครใน Luca จะคล้ายๆ งานสต๊อปโมชั่นที่มีความไม่สมดุล มากกว่าการเป็น CG สมบูรณ์แบบ</p>\n<p>ดูจบแล้วคิดว่า Luca น่าสนใจในแง่การตีความมนุษย์เงือกในแบบใหม่ (ขึ้นบกแล้วกลายเป็นคนได้ทันที) การเล่าเรื่องที่ค่อนข้างตรงไปตรงมา แต่สดใสและน่าติดตาม งานภาพที่สวยงามตามมาตรฐาน Pixar</p>\n<p>เราไม่ได้เห็น Pixar โชว์ฉากทะเลมานานแล้วนับตั้งแต่ Finding Dory (2016) กลับมารอบนี้ก็ยังทำทะเลอลังการเหมือนเดิม แต่ที่เหนือกว่าทะเลคงเป็นเมือง Portorosso (แปลเป็นภาษาอังกฤษคือ Port Red) เมืองสมมติที่อยู่ริมทะเล ให้บรรยากาศเมืองเล็กน่ารัก สดใส มีชีวิตชีวา (ต้นแบบมาจากหลายๆ เมืองในแถบนั้น แต่ว่ากันว่าเมืองหลักคือ <a href=\"https://en.wikipedia.org/wiki/Vernazza\">Vernazza</a> ซึ่งดูรูปแล้วก็คล้ายจริงแฮะ)</p>\n<p><img src=\"https://markpeak.net/wp-content/uploads/2021/10/italy.jpg\" /></p>\n<p>สิ่งที่คิดว่าด้อยไปนิดคือรายละเอียดของเรื่อง หลายอย่างที่บิ้วมากลับไม่ถูกใช้งาน เช่น ปมเรื่องพ่อของ Alberto ว่าหายไปไหน, อดีตของ Massimo พ่อของ Giulia ว่าทำไมถึงสนใจมอนสเตอร์สมุทร รวมถึงยายของ Luca ที่น่าจะมีบทบาทได้มากกว่านี้อีกสักหน่อย พอหนังตัดจบไปดื้อๆ โดยไม่ได้คลี่คลายประเด็นเหล่านี้ เลยรู้สึกว่ามันขาดๆ ไป อีกนิดนึงก็สมบูรณ์แล้ว</p>\n<p>หมายเหตุ: Pixar จะออกหนังสั้นเรื่อง Ciao Alberto ในเดือนพฤศจิกายน 2021 ก็หวังว่าจะเติมเนื้อเรื่องของ Alberto เพิ่มเข้ามาได้บ้าง แต่ไม่ว่าจะมีหนังสั้นอันนี้หรือไม่ก็ตาม หนังก็ควรต้องสมบูรณ์ในตัวกว่านี้อยู่ดี</p>\n<p>อ่านบทวิจารณ์จากหลายๆ ที่แล้วพบว่า ประเด็นเรื่องการปกปิดตัวตนของ Luca และ Alberto ว่าเป็นมนุษย์เงือกนั้น ถูกตีความตามประเด็นของยุคสมัยในเชิงว่า 1) การปกปิดตัวตนของ LGBT หรือ 2) ความแปลกแยกของผู้อพยพในสังคมใหม่</p>\n<p>ตัวผู้กำกับ Casarosa ก็พูดไว้เองว่าเขาไม่ได้คิดอะไรแบบนั้น (ผมดูแล้วก็ไม่รู้สึก คือรู้สึกว่ามันเป็นหนัง coming of age ใสๆ เรื่องการสร้างมิตรภาพของเด็กๆ) แต่เขาก็พูดไว้ดีว่า การตีความเป็นของผู้ชม ซึ่งเขาก็ยินดีรับการตีความรูปแบบต่างๆ</p>\n<p>ป.ล. ดูหนังที่เป็นบรรยากาศเมืองเล็กๆ ริมทะเลของอิตาลี แล้วนึกถึงเรื่อง <a href=\"https://en.wikipedia.org/wiki/Only_You_(1994_film)\">Only You</a> หนังยุคแจ้งเกิดของ Robert Downey Jr. ที่ใช้ซีนริมทะเลอิตาลีเหมือนกัน (แต่เป็นเมือง Positano ทางตอนใต้ ส่วนริเวียร่าอยู่ตอนเหนือ)</p>The post <a href=\"https://markpeak.net/luca/\">Luca</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"8406d17eeb5a911c3c030c5446cf5f96f852b9aa663f7c145d65dbbecc0ea2c5","category":"Thai"}
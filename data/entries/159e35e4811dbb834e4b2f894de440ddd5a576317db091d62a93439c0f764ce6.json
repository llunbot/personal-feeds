{"title":"รู้จัก UFL เกมฟุตบอลขั้วใหม่จากสตูดิโอไซปรัส ที่จะมาท้าสู้ EA และ eFootball","link":"https://www.blognone.com/node/141168","date":1722404373000,"content":"<div><div><div><p>วงการเกมฟุตบอลที่ถูกยึดครองโดย EA Sports FC และ eFootball ของ Konami กำลังมีเกมค่ายใหม่ขั้วที่สามเข้ามาท้าทาย เกมนี้ชื่อว่า <strong>UFL</strong> พัฒนาโดย Strikerz Inc. สตูดิโอสัญชาติไซปรัส</p>\n<p>สตูดิโอ Strikerz รวมทีมนักพัฒนาจากยุโรปตะวันออกหลายชาติ ผู้ก่อตั้งและซีอีโอ Eugene Nashilov เป็นชาวเบลารุส เคยมีประสบการณ์ในบริษัทเกมรัสเซียหลายแห่ง ก่อนมาตั้งบริษัท Strikerz ของตัวเองในปี 2016 โดยปัจจุบันสตูดิโอมีสำนักงานใหญ่อยู่ที่ไซปรัส สำนักงานอีกแห่งที่จอร์เจีย และได้เงินลงทุนจากนักฟุตบอลคนดัง Cristiano Ronaldo ด้วย</p>\n<p>ส่วนตัวเกม UFL พัฒนาบนเอนจิน Unreal Engine 5 และได้สิทธิชื่อนักฟุตบอลจาก FIFPro ไปใช้ในเกม รวมถึงเจรจาใช้ชื่อสโมสรฟุตบอลกับบางสโมสร เกมจะเปิดให้เล่นแบบ free-to-play ตอนนี้มีเวอร์ชัน PS5 และ Xbox Series X|S</p>\n<p>เกมเพิ่งเปิดทดสอบ Open Beta ครั้งแรกในเดือนมิถุนายน 2024 มีผู้เล่นมากถึง 1.3 ล้านคน และกำลังจะเปิดทดสอบอีกรอบช่วงต้นเดือนสิงหาคมนี้ ส่วนกำหนดการเปิดบริการอย่างเป็นทางการบอกคร่าวๆ ว่าภายในปี 2024 แม้เลื่อนมาแล้วสองรอบจากปี 2022 และ 2023</p>\n<p>ที่มา - <a href=\"https://www.videogameschronicle.com/features/slitterhead-how-silent-hills-creator-is-building-2024s-craziest-horror-game/\">VGC</a></p>\n<p><img alt=\"No Description\" src=\"https://www.blognone.com/sites/default/files/externals/ab030354d59f928badce1ecf19a0053a.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/7445216d86e6807c57e59b60b17fe296.jpg\" /></p>\n</div></div></div><div><div>Topics: </div><div><div><a href=\"/topics/ufl\">UFL</a></div><div><a href=\"/topics/games\">Games</a></div><div><a href=\"/topics/football\">Football</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"159e35e4811dbb834e4b2f894de440ddd5a576317db091d62a93439c0f764ce6","category":"Thai"}
{"title":"ผู้เชี่ยวชาญชี้หมดยุคทองโปรแกรมเมอร์ หลังจากนี้เน้นเทคโนโลยีที่นิ่ง, ความรับผิดชอบมากขึ้น, เน้นส่งงานไม่เน้นทดลอง","link":"https://www.blognone.com/node/140912","date":1721142921000,"content":"<div><div><div><p>Gergely Orosz วิศวกรซอฟต์แวร์ผู้คร่ำหวอดในซิลิกอนวอลเลย์ และผู้เขียนจดหมายข่าววงการซอฟต์แวร์ The Pragmatic Engineer บรรยายในงาน Craft Conference ถึงความเปลี่ยนแปลงของสายงานโปรแกรมเมอร์ว่ากำลังเข้าสู่ช่วงยากลำบากแบบเดียวกับยุคฟองสบู่ dotcom ที่โปรแกรมเมอร์หางานได้ยาก</p>\n<p>Orosz เล่าถึงความเปลี่ยนแปลงทางเศรษฐกิจที่สหรัฐฯ เคยอยู่ในยุคดอกเบี้ยต่ำที่ยาวนานจนมีการลงทุนในสตาร์ตอัพต่อเนื่อง โปรแกรมเมอร์กลายเป็นมนุษย์ทองคำที่นายจ้างหาคนมาทำงานได้ลำบาก แต่หลังจากสหรัฐฯ ขึ้นดอกเบี้ยอย่างรวดเร็วก็ทำให้บริษัทต่างๆ แม้จะเป็นบริษัทที่มีกำไรสูงพากันปลดพนักงาน และหลังจากนี้โปรแกรมเมอร์จะหางานได้ยากขึ้น โดยยกตัวอย่าง SupplyPike สตาร์ตอัพรายหนึ่งที่พบว่าใบสมัครเพิ่มขึ้นอย่างรวดเร็ว, มีอัตรการสมัครจากโปรแกรมเมอร์บริษัทเทคขนาดใหญ่เพิ่มขึ้น, ผู้สมัครระดับซีเนียร์จริงจังกับการสมัครงานมากขึ้นจากเดิมที่มักมาลองสมัครเผื่อๆ ไว้, และเงินเดือนที่เรียกร้องก็กลับไปอยู่ระดับ \"ปกติ\"</p>\n<p>ในแง่ของเทคโนโลยีที่ใช้งาน Orosz ระบุว่าบริษัทต่างๆ หันกลับไปเลือกเทคโนโลยีเดิมๆ ง่ายๆ กันมากขึ้น สถาปัตยกรรมซอฟต์แวร์ถอยจาก microservices กลับไปสู่ monolith มากขึ้นเพราะคนทำงานอยู่ที่เดิมกันนานขึ้นและไม่ได้ขยายทีมงานเร็วๆ เหมือนเดิม โปรแกรมเมอร์ต้องทำงาน fullstack กันมากขึ้น รวมถึงต้องรับผิดชอบงานส่วนอื่นๆ เช่น QA, SRE, หรือ Ops ด้วยตัวเอง</p>\n<p>คำแนะนำของ Orosz หลังจากนี้คือโปรแกรมเมอร์ต้องเข้าใจโมเดลธุรกิจขององค์กรมากขึ้น เตรียมตัวกับการถูกปลด เตรียมพร้อมสำหรับการหางานใหม่ เช่น การสมัครงานแต่เนิ่นๆ, หาบุคคลอ้างอิงในการสมัครงาน ตลอดจนทำความเข้าใจในการใช้ LLM เพื่อทำงานให้มีประสิทธิภาพมากขึ้น</p>\n<p>ที่มา - <a href=\"https://www.youtube.com/watch?v=VpPPHDxR9aM\">YouTube: The Pragmatic Engineer</a></p>\n<p><img alt=\"No Description\" src=\"https://www.blognone.com/sites/default/files/externals/a826560e04caf9f1abc4cb127865b1c1.jpg\" /></p>\n</div></div></div><div><div>Topics: </div><div><div><a href=\"/topics/employment\">Employment</a></div><div><a href=\"/topics/programmer\">Programmer</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d93007d1ce75856810b883854199fb2c9bcb057e4a133cde3fc3141bb4aa6afe","category":"Thai"}
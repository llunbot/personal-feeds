{"title":"Huawei มองไทยควรส่งเสริมการพัฒนา AI และคลาวด์เฉพาะอุตสาหกรรม เพื่อดันให้เศรษฐกิจดิจิทัลโต","link":"https://www.blognone.com/node/144507","date":1738730671000,"content":"<div><div><div><p>เทคโนโลยีคลาวด์ถูกนำมาใช้ในประเทศไทยครั้งแรกช่วงปี 2015-2016 ซึ่งเป็นช่วงเปลี่ยนผ่านจากระบบเสมือนจริง (Virtualization) พอดี การมาของคลาวด์ ช่วยเพิ่มประสิทธิภาพในการทำธุรกิจสำหรับองค์กร ไปจนถึงภาครัฐที่ได้สนับสนุน ผ่านนโยบายด้าน Digital Transformation เพื่อปรับปรุงกระบวนการทำงาน เพิ่มขีดความสามารถของหน่วยงาน และกระตุ้นให้เกิดการใช้เทคโนโลยี</p>\n<p>ซึ่งตอนนี้คลาวด์ และ AI เป็นที่ยอมรับมากขึ้น โดยเฉพาะช่วงโควิด-19 ที่เร่งให้เกิด Digital Adoption อย่างรวดเร็ว และทำให้การใช้งานดิจิทัลแพลตฟอร์ม และโซลูชันบนคลาวด์ได้กลายเป็นเรื่องปกติ ไม่ว่าจะเป็นธุรกิจ การศึกษา หรือภาครัฐ</p>\n<p>Blognone ได้คุยกับ ดร.ชวพล จริยาวิโรจน์ กรรมการผู้จัดการ หัวเว่ย เทคโนโลยี ประเทศไทย และผศ.ดร.อรรถวิทย์ สุดแสง หัวหน้าภาควิชาวิศวกรรมคอมพิวเตอร์ จุฬาลงกรณ์มหาวิทยาลัย ถึงการพัฒนาเทคโนโลยีคลาวด์และ AI และผลกระทบต่อเศรษฐกิจไทย ซึ่งมีทั้งหมด 5 ข้อดังนี้:</p>\n<ol>\n<li><strong>เพิ่มขีดความสามารถในการแข่งขัน</strong>: เทคโนโลยีคลาวด์และ AI ช่วยเพิ่มประสิทธิภาพ ลดต้นทุน และเพิ่มความเร็วในการพัฒนาสินค้าและบริการ รวมทั้งยังช่วยให้ธุรกิจตอบสนองต่อความต้องการของตลาดได้อย่างรวดเร็ว และแม่นยำยิ่งขึ้น</li>\n<li><strong>การเปลี่ยนแปลงในภาคอุตสาหกรรม</strong>: เทคโนโลยีคลาวด์ทำให้โครงสร้างพื้นฐานไอทีรองรับการขยายตัวของธุรกิจได้ดีขึ้น ในขณะที่ AI และระบบอัตโนมัติช่วยให้กระบวนการผลิตในภาคอุตสาหกรรมมีประสิทธิภาพมากขึ้น ลดข้อผิดพลาด และเพิ่มคุณภาพของสินค้า</li>\n<li><strong>การขยายตัวของเศรษฐกิจดิจิทัลและอุตสาหกรรมใหม่</strong>: สำหรับอุตสาหกรรมอื่นนอกจากเทคฯ คลาวด์และ AI ได้ช่วยเพิ่มประสิทธิภาพ สร้างแพลตฟอร์มที่ตอบสนองต่ออุตสาหกรรมเฉพาะด้านได้มากขึ้น เช่น AI ทางการแพทย์ ที่ช่วยวินิจฉัยโรคได้แม่นยำขึ้น</li>\n<li><strong>การพัฒนาทักษะแรงงาน</strong>: การนำคลาวด์และ AI มาใช้ จำเป็นต้องมีบุคลากรที่มีทักษะสูง รัฐบาลและภาคเอกชนจึงพัฒนาแรงงานดิจิทัลผ่านโครงการฝึกอบรมในระดับต่าง ๆ ตั้งแต่นักเรียน นักศึกษา ไปจนถึงบุคลากร เพื่อปรับตัวให้เข้ากับตลาดแรงงานยุคใหม่</li>\n<li><strong>สร้างระบบนิเวศดิจิทัล</strong>: การพัฒนาเทคโนโลยีกลายเป็นเรื่องของทุกคนแล้ว โดยเฉพาะกลุ่มที่ใช้คลาวด์ และ AI เพื่อสร้างมูลค่าเพิ่ม ระบบนิเวศที่แข็งแร็งจะช่วยให้เกิดการพัฒนาเศรษฐกิจที่ยั่งยืน สร้างงานใหม่ ๆ และเปิดโอกาสให้ผู้ประกอบการใช้เทคโนโลยีให้เกิดประโยชน์สูงสุด</li>\n</ol>\n<p>ส่วนแนวทางการพัฒนาเพื่อให้ไทยสามารถใช้ประโยชน์จากเทคโนโลยีคลาวด์และ AI ได้อย่างเต็มที่ มีดังนี้:</p>\n<ul>\n<li>ส่งเสริมการพัฒนา AI และคลาวด์ในอุตสาหกรรมเฉพาะทาง เช่น การแพทย์ การเงิน และการผลิต เพื่อให้ตอบโจทย์ความต้องการของอุตสาหกรรมแต่ละประเภทได้อย่างมีประสิทธิภาพ</li>\n<li>ลงทุนในโครงสร้างพื้นฐานและบุคลากร เพื่อสนับสนุนการเติบโตของเศรษฐกิจดิจิทัล รัฐบาลและภาคเอกชนควรร่วมมือกัน เพื่อสร้างระบบการศึกษา และการฝึกอบรมที่ตอบสนองต่อความต้องการของตลาดแรงงาน</li>\n<li>พัฒนาระบบนิเวศเทคโนโลยี เพื่อให้ธุรกิจทุกขนาดสามารถเข้าถึงเทคโนโลยีและใช้ประโยชน์จากคลาวด์และ AI ได้อย่างเท่าเทียม</li>\n</ul>\n<p><img alt=\"alt=&quot;Huawei&quot;\" src=\"https://www.blognone.com/sites/default/files/externals/f563c1d07bc52fb291ef405499c89e56.jpeg\" /></p>\n</div></div></div><div><div>Topics: </div><div><div><a href=\"/topics/huawei\">Huawei</a></div><div><a href=\"/topics/cloud\">Cloud</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/thailand\">Thailand</a></div></div></div>","author":"boompw","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"bdea9d830ee04f9ae48f4e68050f9faaec64c751988f5a879bc861071611470e","category":"Thai"}
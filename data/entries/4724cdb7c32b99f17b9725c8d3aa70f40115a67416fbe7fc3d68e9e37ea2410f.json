{"title":"AMD เปิดตัว EPYC Gen 4 \"Bergamo\" สูงสุด 128 คอร์, \"Genoa-X\" แคชใหญ่เกิน 1GB","link":"https://www.blognone.com/node/134338","date":1686709527000,"content":"<div><div><div><p>AMD ประกาศวางขายซีพียูกลุ่มเซิร์ฟเวอร์ EPYC Gen 4 เพิ่มเติม หลังจาก<a href=\"https://www.blognone.com/node/131442\">วางขาย EPYC \"Genoa\" สำหรับเซิร์ฟเวอร์ทั่วไป มาตั้งแต่ปลายปี 2022</a></p>\n<p>ซีพียู EPYC มีทั้งหมด 4 กลุ่มตามที่ <a href=\"https://www.blognone.com/node/128929\">AMD ประกาศไว้ตอนกลางปี 2022</a> โดยมี Genoa ขายเป็นกลุ่มแรก ส่วนประกาศรอบนี้เป็นการวางขายซีพียูเพิ่มเติมอีก 2 กลุ่มคือ \"Bergamo\" สำหรับตลาดเซิร์ฟเวอร์ cloud native ที่อัดจำนวนคอร์สูงๆ และ  \"Genoa-X\" สำหรับงานที่ต้องการหน่วยความจำ L3 มากๆ</p>\n<p><strong>EPYC \"Bergamo\"</strong> เลขรุ่นเป็นซีรีส์ 97X4 ใช้สำหรับงานคลาวด์ที่ต้องการคอร์มากๆ เพื่อรันคอนเทนเนอร์ ใช้แกน Zen 4c เน้นเพิ่มจำนวนคอร์จาก Zen 4 รุ่นปกติ ขนาดคอร์เล็กกว่า เน้นการประหยัดพลังงานต่อคอร์มากกว่า อัดคอร์ได้เยอะกว่า มีจำนวนคอร์สูงสุด 128 คอร์ 256 เธร็ด</p>\n<ul>\n<li><strong>EPYC 9754</strong> 128 คอร์ 256 เธร็ด, คล็อค 2.25/3.10GHz, แคช L3 256MB, TDP 360W</li>\n<li><strong>EPYC 9754S</strong> 128 คอร์ 128 เธร็ด, คล็อค 2.25/3.10GHz, แคช L3 256MB, TDP 360W</li>\n<li><strong>EPYC 9734</strong> 112 คอร์ 224 เธร็ด, คล็อค 2.20/3.00GHz, แคช L3 256MB, TDP 320W</li>\n</ul>\n<p>บริษัทที่ประกาศนำ Bergamo ไปใช้งานแล้วคือ Meta ที่นำไปใช้กับระบบเซิร์ฟเวอร์ของตัวเอง เพื่อให้บริการโซเชียลต่างๆ ของในเครือ</p>\n<p><img alt=\"No Description\" src=\"https://www.blognone.com/sites/default/files/externals/20f2cf575001e8954adfcb7105c06a15.jpg\" /></p>\n<p><strong>EPYC \"Genoa-X\"</strong> เลขรุ่นลงท้ายด้วย 4X ใช้เทคโนโลยี 3D V-Cache เพิ่มจำนวนแคชด้วยการวางแนวตั้ง <a href=\"https://www.blognone.com/node/127630\">แบบเดียวกับที่ใช้ใน Ryzen กลุ่มเกมเมอร์</a> แต่เน้นลูกค้าสายประมวลผลข้อมูลทางเทคนิค เช่น computational fluid dynamics (CFD), finite element analysis (FEA), electronic design automation (EDA) แทน รุ่นท็อปสุดมีแคช L3 ขนาดใหญ่เกิน 1GB ให้ใช้งานแบบจุใจ (ถ้ามีเงินจ่ายไหว)</p>\n<ul>\n<li><strong>EPYC 9684X</strong> 96 คอร์ 192 เธร็ด, คล็อค 2.55/3.70GHz, แคช L3 1,152MB, TDP 400W</li>\n<li><strong>EPYC 9384X</strong> 32 คอร์ 64 เธร็ด, คล็อค 3.10/3.90GHz, แคช L3 768MB, TDP 320W</li>\n<li><strong>EPYC 9184X</strong> 16 คอร์ 32 เธร็ด, คล็อค 3.55/4.20GHz, แคช L3 768MB, TDP 320W</li>\n</ul>\n<p>ก่อนหน้านี้ใน <a href=\"https://www.blognone.com/node/125730\">EPYC Gen 3 มีรุ่นย่อย Milan-X</a> ใส่แคชได้สูงสุด 804MB เท่ากับว่า Gen 4 Genoa-X มีแคชเพิ่มขึ้นกว่าเดิม</p>\n<p>ผู้ผลิตเซิร์ฟเวอร์ที่เตรียมขาย Genoa-X ได้แก่ Dell, HPE, Lenovo, Supermicro รวมถึงบริการ Azure HPC ที่ประกาศจะมีเครื่องให้เช่าใช้งาน</p>\n<p><img alt=\"No Description\" src=\"https://www.blognone.com/sites/default/files/externals/e360e73e46d83b654b88cd966ce4e231.jpg\" /></p>\n<blockquote><p>Say hello to the 4th Gen AMD <a href=\"https://twitter.com/hashtag/EPYC?src=hash&amp;ref_src=twsrc%5Etfw\">#EPYC</a> CPU with 3D V-Cache technology, featuring up to 96 Zen 4 cores and up to 1.152GB of L3 cache, and delivering breakthrough performance for your most demanding technical computing workloads, including <a href=\"https://twitter.com/hashtag/CFD?src=hash&amp;ref_src=twsrc%5Etfw\">#CFD</a>, <a href=\"https://twitter.com/hashtag/EDA?src=hash&amp;ref_src=twsrc%5Etfw\">#EDA</a>, and <a href=\"https://twitter.com/hashtag/FEA?src=hash&amp;ref_src=twsrc%5Etfw\">#FEA</a>.<a href=\"https://t.co/rl6vjZhriX\">https://t.co/rl6vjZhriX</a> <a href=\"https://t.co/m6EpLzweCY\">pic.twitter.com/m6EpLzweCY</a></p>\n<p>— AMD (@AMD) <a href=\"https://twitter.com/AMD/status/1668764348435578882?ref_src=twsrc%5Etfw\">June 13, 2023</a></p></blockquote>\n<p>AMD ยังมี EPYC \"Sienna\" อีกตัวที่เป็นรุ่นเล็ก สำหรับการประมวลผลปลายทาง edge computing ที่รอวางขายจริงต่อไปภายในปี 2023</p>\n<p>ที่มา - <a href=\"https://www.amd.com/en/newsroom/press-releases/2023-6-13-amd-expands-4th-gen-epyc-cpu-portfolio-with-leader.html\">AMD</a></p>\n</div></div></div><div><div>Topics: </div><div><div><a href=\"/topics/epyc\">EPYC</a></div><div><a href=\"/topics/amd\">AMD</a></div><div><a href=\"/topics/cpu\">CPU</a></div><div><a href=\"/topics/server\">Server</a></div><div><a href=\"/topics/processor\">Processor</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4724cdb7c32b99f17b9725c8d3aa70f40115a67416fbe7fc3d68e9e37ea2410f","category":"Thai"}
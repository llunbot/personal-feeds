{"title":"ผลสอบสวนพบคนร้ายระเบิดรถ Cybertruck ที่ลาสเวกัส ใช้ ChatGPT ช่วยวางแผนก่อเหตุ","link":"https://www.blognone.com/node/143991","date":1736342692000,"content":"<div><div><div><p>ตำรวจลาสเวกัสแถลงข่าวผลการสอบสวน <a href=\"https://www.blognone.com/node/143885\">เหตุการณ์ที่คนร้ายวางระเบิดรถกระบะไฟฟ้า Tesla Cybertruck</a> หน้าโรงแรม Trump Hotel ซึ่งคนร้ายที่เป็นคนขับรถเสียชีวิต และมีผู้บาดเจ็บอีกหลายคน โดยบอกว่าคนร้ายใช้ ChatGPT ช่วยวางแผนก่อเหตุครั้งนี้</p>\n<p>ข้อมูลจากการสอบสวนพบว่าคนร้ายได้ถาม ChatGPT หลายคำถามต่อเนื่องภายในเวลาประมาณ 1 ชั่วโมง ซึ่งเป็นข้อมูลที่ใช้สำหรับการก่อเหตุ เช่น พิกัดร้านขายปืนในเมืองเดนเวอร์, ข้อมูลสารจุดระเบิด, วิธีใช้งาน และข้อมูลปืนพก ทำให้เจ้าหน้าที่ตำรวจแสดงความกังวลว่าแม้ AI จะมีประโยชน์ต่อมนุษย์ในหลายด้าน แต่กรณีนี้ทำให้เห็นว่า ChatGPT สามารถเป็นเครื่องมือช่วยก่อการร้ายได้ ทั้งนี้ Prompt บางส่วนที่ตำรวจเปิดเผย พบว่าเป็นการถามคำถามตามปกติ คนร้ายไม่ได้ใช้ลูกเล่นที่หลอกล่อให้ ChatGPT พยายามตอบคำถามที่เป็นอันตราย ซึ่ง ChatGPT มีระบบที่ป้องกันไว้</p>\n<p>OpenAI ผู้พัฒนา ChatGPT บอกว่าโมเดล AI ของบริษัทออกแบบมาให้ปฏิเสธการตอบคำถามที่เป็นอันตรายอยู่แล้ว โดยไม่ให้ข้อมูลวิธีการขั้นตอนการกระทำที่ไม่เหมาะสมหรือผิดกฎหมาย สำหรับกรณีที่เกิดขึ้นนี้ ChatGPT ตอบคำถามจากข้อมูลที่เผยแพร่เป็นสาธารณะบนอินเทอร์เน็ตอยู่แล้ว และให้คำเตือนเรื่องความรุนแรงและการกระทำที่ผิดกฎหมายด้วย บริษัทพร้อมให้ความร่วมมือในการสอบสวนตามขั้นตอนทางกฎหมายต่อไป</p>\n<p>ที่มา: <a href=\"https://thehill.com/policy/technology/5072577-las-vegas-cybertruck-blast-chatgpt/\">The Hill</a> และ <a href=\"https://www.tomshardware.com/tech-industry/artificial-intelligence/chatgpt-was-used-to-plan-cybertruck-explosion-outside-trump-hotel-in-las-vegas-police-release-details-on-prompts-used-to-decide-crucial-details\">Tom's Hardware</a></p>\n<p><img alt=\"No Description\" src=\"https://www.blognone.com/sites/default/files/externals/cf792a95082cb2c70a0da576d593ebbf.jpeg\" /></p>\n<p>ตัวอย่าง Prompt ที่ตำรวจนำเสนอในช่วงแถลงข่าว</p>\n<p><img alt=\"No Description\" src=\"https://www.blognone.com/sites/default/files/externals/72f3df8e2c7d95206d0bb048fae47045.jpeg\" /></p>\n</div></div></div><div><div>Topics: </div><div><div><a href=\"/topics/chatgpt\">ChatGPT</a></div><div><a href=\"/topics/las-vegas\">Las Vegas</a></div><div><a href=\"/topics/openai\">OpenAI</a></div><div><a href=\"/topics/artificial-intelligence\">Artificial Intelligence</a></div><div><a href=\"/topics/llm\">LLM</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"d5c8723df6fd40ab93b3d6f9d5f3410331a7b8b51b835d012ae8a2589e3e229a","category":"Thai"}
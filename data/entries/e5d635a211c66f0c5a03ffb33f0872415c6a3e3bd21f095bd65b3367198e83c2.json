{"title":"Geoffrey Hinton ผู้บุกเบิกวงการ Deep Learning ลาออกจากกูเกิล, วิจารณ์ผลกระทบเชิงลบของ AI","link":"https://www.blognone.com/node/133656","date":1683012214000,"content":"<div><div><div><p>Geoffrey Hinton หนึ่งในผู้บุกเบิกวงการ AI สาย neural networks และเป็นผู้คิดเทคนิค backpropagation ประกาศลาออกจากกูเกิล หลังทำงานครึ่งตัวในทีม Google Brain มาตั้งแต่ปี 2013 (อีกครึ่งตัวทำงานอยู่ที่ University of Toronto)</p>\n<p>Hinton ที่ตอนนี้อายุ 75 ปีแล้ว ให้สัมภาษณ์กับ The New York Times ว่าเขาตัดสินใจลาออกจากกูเกิล เพราะต้องการเป็นอิสระในการวิจารณ์ผลกระทบทางลบของ AI ที่ชัดเจนขึ้นเรื่อยๆ โดยเขาวิจารณ์กระบวนการพัฒนา AI ว่าควรชะลอลงจนกว่าวงการนักวิจัยจะเข้าใจมันดีพอ</p>\n<p>มุมมองของ Hinton คือ AI ส่งผลกระทบต่อสังคมมนุษย์หลายอย่าง ทั้งการเข้ามาแทนที่คน ทำให้คนตกงาน ไปจนถึงการที่ AI เรียนรู้พฤติกรรมไม่ดีจากข้อมูลจำนวนมาก แล้วคนกลับเชื่อ AI เพราะมองว่า AI ฉลาดกว่าเก่งกว่า</p>\n<p>Hinton ย้ำว่าเขาไม่ได้ลาออกจากกูเกิลเพราะต้องการวิจารณ์กูเกิล เขาได้โพสต์ข้อความในทวิตเตอร์ว่าจริงๆ แล้วกูเกิลมีความรับผิดชอบต่อผลกระทบของ AI อย่างมาก สิ่งที่เขาอยากวิจารณ์คือวงการ AI ในภาพรวมต่างหาก</p>\n<blockquote><p>In the NYT today, Cade Metz implies that I left Google so that I could criticize Google. Actually, I left so that I could talk about the dangers of AI without considering how this impacts Google. Google has acted very responsibly.</p>\n<p>— Geoffrey Hinton (@geoffreyhinton) <a href=\"https://twitter.com/geoffreyhinton/status/1652993570721210372?ref_src=twsrc%5Etfw\">May 1, 2023</a></p></blockquote>\n<p>Hinton ถือเป็น \"เจ้าพ่อ\" ของวงการอีกคนหนึ่ง ลูกศิษย์ของเขามีทั้ง Ilya Sutskever ผู้ร่วมก่อตั้ง OpenAI, Yann LeCun หัวหน้าฝ่าย AI ของ Meta, Alex Graves จาก DeepMind รวมถึงอาจารย์และนักวิจัยสาย AI อีกเป็นจำนวนมาก</p>\n<p>Hinton ก่อตั้งบริษัทชื่อ DNNresearch Inc. ในปี 2012 ร่วมกับลูกศิษย์ของเขาบางคน แต่เปิดได้ไม่นานก็โดนกูเกิลซื้อกิจการ ทำให้เขาย้ายมาทำงานในทีม Google Brain ด้วย (Ilya Sutskever ลูกศิษย์ที่ตามมาด้วยกัน ก็อยู่กับกูเกิลแล้วค่อยลาออกไปตั้ง OpenAI) ตัวเขาได้รางวัล Turing Award ซึ่งเทียบกับรางวัลโนเบลสาขาคอมพิวเตอร์ในปี 2018</p>\n<p><img alt=\"No Description\" src=\"https://www.blognone.com/sites/default/files/externals/4f8b0ea7df7a0bba5c5b123195229842.jpg\" /></p>\n<p>Geoffrey Hinton ไปพูดที่งาน Google I/O '19</p>\n<p>ที่มา - <a href=\"https://www.nytimes.com/2023/05/01/technology/ai-google-chatbot-engineer-quits-hinton.html\">The New York Times</a>, <a href=\"https://arstechnica.com/information-technology/2023/05/warning-of-ais-danger-pioneer-geoffrey-hinton-quits-google-to-speak-freely/\">Ars Technica</a></p>\n</div></div></div><div><div>Topics: </div><div><div><a href=\"/topics/artificial-intelligence\">Artificial Intelligence</a></div><div><a href=\"/topics/google\">Google</a></div><div><a href=\"/topics/researcher\">Researcher</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"e5d635a211c66f0c5a03ffb33f0872415c6a3e3bd21f095bd65b3367198e83c2","category":"Thai"}
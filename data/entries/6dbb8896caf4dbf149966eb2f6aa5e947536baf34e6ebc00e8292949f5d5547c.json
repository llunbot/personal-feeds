{"title":"Firefox ย้ายโค้ดมา GitHub ลดภาระการดูแลเซิร์ฟเวอร์ Mercurial เอง","link":"https://www.blognone.com/node/146396","date":1747201180000,"content":"<span>Firefox ย้ายโค้ดมา GitHub ลดภาระการดูแลเซิร์ฟเวอร์ Mercurial เอง</span>\n\n  <div>\n    <div>Body</div>\n              <div><p>Mozilla จบกระบวนการย้ายเซิร์ฟเวอร์ซอร์สโค้ด Firefox จาก <code>hg.mozilla.org</code> มายัง GitHub เป็นที่เรียบร้อย หลังจากวางแผนมาตั้งแต่ปลายปี 2023 เพื่อลดภาระการดูแลเซิร์ฟเวอร์ซอร์สโค้ดด้วยตัวเอง</p>\n<p>ซอร์สโค้ดของ Mozilla มีความซับซ้อนสูง และโครงสร้างที่ผูกกับระบบซอร์สโค้ดมีจำนวนมาก ทำให้ต้องย้ายทีละเฟส โดยเฟสแรกจะเป็นการย้ายเฉพาะตัวซอร์สโค้ด แต่จะมีเซิร์ฟเวอร์ Mecurial ดึงโค้ดไปอีกต่อหนึ่งเพื่อให้ระบบ CI ต่างๆ ทำงานได้เหมือนเดิม หลังจากนี้จะมีการย้ายโครงสร้างอื่นๆ ไปผูกกับ Git ภายหลัง โดยกระบวนการดูแลโครงการยังคงใช้งาน Bugzilla เหมือนเดิม ไม่ได้ใช้ระบบของ GitHub เช่น pull request แต่อย่างใด</p>\n<p>Mozilla เริ่มโครงการโดยใช้ CVS มาโดยตลอด แต่ในช่วงหลังปี 2000 ความนิยมในการเก็บซอร์สโค้ดแบบกระจายตัวในรูปแบ Git ก็ได้รับความนิยมสูงขึ้น นำโดยลินุกซ์ที่ใช้ Bitkeeper และสร้าง Git เองในภายหลัง แต่ตอนนั้นก็มีระบบเก็บซอร์สโค้ดที่ใช้แนวคิดเดียวกันหลายตัว เช่น bzr หรือ Bazaar, hg หรือ Mercurial ทาง Mozilla เลือกใช้ bzr โดยตอนที่เลือกนั้นยังไม่มี GitHub หรือ GitLab ที่เป็นตัวแปรสำคัญ (GitHub เปิดปี 2008)</p>\n<p>การดูแลเซิร์ฟเวอร์ซอร์สโค้ดกลายเป็นภาระใหญ่ และโครงการต่างๆ ที่เกี่ยวข้องก็ใช้งาน Git กันหมดทำให้การย้ายมาใช้ Git สมเหตุสมผลขึ้นเรื่อยๆ แต่เฉพาะการวางแผนก็ใช้เวลาถึง 6 เดือน จึงมาเสร็จสิ้นในเดือนนี้</p>\n<p>ที่มา - <a href=\"https://docs.google.com/document/d/1FqUM4UXgt5U3KzY5kv3X-ciMiq0cDFf73D8b_s_0xXM/edit?tab=t.0#heading=h.in4z8ugr5igy\">Firefox Git Migration Status</a></p>\n</div>\n          </div>\n<span><a href=\"https://www.blognone.com/user/lew\">lew</a></span>\n<span><time>Wed, 05/14/2025 - 12:39</time>\n</span>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6dbb8896caf4dbf149966eb2f6aa5e947536baf34e6ebc00e8292949f5d5547c","category":"Thai"}
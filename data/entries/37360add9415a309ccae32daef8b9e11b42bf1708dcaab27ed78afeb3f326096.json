{"title":"Groq บริษัทชิปสำหรับรัน LLM เลิกขายชิป หลังจากนี้ต้องซื้อเป็นคลาวด์อย่างเดียว","link":"https://www.blognone.com/node/139124","date":1712583376000,"content":"<div><div><div><p><a href=\"https://www.blognone.com/node/138283\">Groq บริษัทพัฒนาชิปสำหรับประมวลผลปัญญาประดิษฐ์แบบ LLM โดยเฉพาะ</a> ประกาศเลิกขายชิปให้กับลูกค้าทั่วไปแล้ว หลังยอมรับว่าขายยากเพราะลูกค้าต้องลงทุนสูง และตอนนี้ก็มีลูกค้าบนบริการคลาวด์จำนวนมาก</p>\n<p>หากลูกค้าของ Groq ต้องการชิปจำนวนมากหลังจากนี้จะเป็นการเซ็นสัญญาร่วมกับศูนย์ข้อมูลเพื่อเข้าไปติดตั้งเซิร์ฟเวอร์ให้ลูกค้าใช้งานโดยเฉพาะ ตอนนี้มีลูกค้าแบบนี้คือ Aramco บริษัทน้ำมันจากซาอุดิอาระเบีย แต่มีข้อยกเว้นอยู่บ้างคือโครงการภาครัฐที่ยังซื้อชิปตรงได้</p>\n<p>Jonathan Ross ซีอีโอ Groq ระบุว่านอกจากความได้เปรียบในแง่ความเร็วแล้ว จุดสำคัญอีกอย่างคือ Groq ไม่ได้ใช้แรม HBM ที่ตอนนี้ยอดสั่งจองโรงงานต่างๆ เริ่มเต็มไปจนเกือบสิ้นปี 2025 กลายเป็นคอขวดสำหรับผู้ผลิตชิปที่ต้องการแรม HBM เช่น NVIDIA</p>\n<p>ชิป Groq 1 ใช้เทคโนโลยีการผลิต 14nm และพัฒนามาหลายปีแล้ว ตอนนี้บริษัทกำลังอยู่ระหว่างการพัฒนาชิปรุ่นต่อไปที่ใช้เทคโนโลยี 4nm โดยรวมประสิทธิภาพน่าจะเร็วขึ้นอีกมาก แม้ตอนนี้ Groq จะยืนยันว่าชิปเร็วที่สุดในงาน LLM ต่อให้เทียบกับชิป Blackwell ของ NVIDIA ก็ตาม</p>\n<p>ที่มา - <a href=\"https://www.eetimes.com/groq-ceo-we-no-longer-sell-hardware/\">EE Times</a></p>\n<p><img src=\"https://www.blognone.com/sites/default/files/externals/1092e45305b9b02cf388f4b2672094b7.png\" /></p>\n</div></div></div><div><div>Topics: </div><div><div><a href=\"/topics/llm\">LLM</a></div><div><a href=\"/topics/semiconductor\">Semiconductor</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"37360add9415a309ccae32daef8b9e11b42bf1708dcaab27ed78afeb3f326096","category":"Thai"}
{"title":"ชะตากรรมโดเมนเนม .io ไม่แน่ชัด อาจถูกเลิกถาวร เพราะจะไม่มีประเทศเจ้าของโดเมนอีกแล้ว","link":"https://www.blognone.com/node/142471","date":1728485834000,"content":"<div><div><div><p>โดเมนเนมระดับบนสุด .io เป็นที่นิยมของโลกไอทีไม่น้อย เพราะชื่อดูเท่เหมือนศัพท์ I/O ในโลกคอมพิวเตอร์ ตัวอย่างเว็บที่ใช้โดเมนเนม .io ได้แก่ github.io, sentry.io หรือร้านเกมอินดี้ itch.io เป็นต้น</p>\n<p>แต่ชะตากรรมของโดเมนเนม .io เริ่มไม่ชัดเจนเสียแล้ว เพราะโดเมนนี้อาจถูกเลิกใช้งานไปอย่างถาวร</p>\n<p>เหตุผลเป็นเพราะว่าโดเมนเนม .io เป็นโดเมนเนมระดับบนสุดที่อิงตามรหัสประเทศ (ccTLD หรือ Country Code Top Level Domain) แต่ประเทศเจ้าของ .io เป็นประเทศที่แทบไม่มีใครรู้จัก นั่นคือ <a href=\"https://en.wikipedia.org/wiki/British_Indian_Ocean_Territory\">British Indian Ocean Territory</a> หรือ Chagos Islands เป็นหมู่เกาะขนาดเล็กกลางมหาสมุทรอินเดีย (อยู่ใต้ศรีลังกาและมัลดีฟส์ลงไปอีกไกลพอสมควร)</p>\n<p>British Indian Ocean Territory เป็นดินแดนโพ้นทะเล (Overseas Territory) ของสหราชอาณาจักร เป็นที่ตั้งของฐานทัพร่วมระหว่างสหราชอาณาจักรและสหรัฐอเมริกา มีประชากรอาศัยประมาณ 3,000 คนเท่านั้น และ<strong>ทั้งหมดเป็นทหาร</strong> เท่ากับว่าไม่มีประชากรพื้นถิ่นอยู่เลยแม้แต่คนเดียว (ในอดีตเคยมีประชากรพื้นถิ่นอาศัยอยู่ แต่ถูกอพยพออกไปหมดแล้ว)</p>\n<p><img alt=\"No Description\" src=\"https://www.blognone.com/sites/default/files/externals/2a1124ce67c847680753c3e78ca348a7.png\" /></p>\n<p>การเปลี่ยนแปลงเกิดขึ้นในเดือนตุลาคม 2024 เมื่อสหราชอาณาจักรตัดสินใจยกหมู่เกาะเหล่านี้ให้กับประเทศมอริเชียส (Mauritius) ซึ่งเป็นประเทศหมู่เกาะอยู่ใกล้ชายฝั่งด้านแอฟริกา โดยยังคงฐานทัพของตัวเองเอาไว้ดังเดิม แต่สิทธิในดินแดนถูกโอนไปให้เมาริเชียสแทน</p>\n<p>การโอนสิทธิความเป็นเจ้าของดินแดนครั้งนี้ ทำให้ British Indian Ocean Territory จะไม่มีตัวตนอีกต่อไป เท่ากับว่ารหัสประเทศจะหายไป ไม่ว่าจะเป็นรหัสย่อประเทศ รหัสโทรศัพท์ รวมถึงโดเมนเนม .io ด้วย</p>\n<p>ทางเว็บไซต์ Computerworld สอบถามไปยัง ICANN ในฐานะผู้ดูแลโดเมนระดับบนสุด ได้ความว่า โดเมน .io อิงตามรหัสประเทศ (country code) แบบ 2 ตัวตาม <a href=\"https://en.wikipedia.org/wiki/ISO_3166-1_alpha-2\">มาตรฐาน ISO 3166</a> ดังนั้น ตราบเท่าที่ ISO 3166 ยังมีรหัสประเทศ IO ทาง ICANN จะยังคงโดเมน .io ต่อไป แต่ถ้ารหัสประเทศ IO ถูกเลิกใช้งาน นโยบายของ ICANN คือมีระยะเวลาเปลี่ยนผ่านให้ 5 ปี สำหรับเจ้าของโดเมน .io ในการย้ายไปยังโดเมนอื่น</p>\n<p>ส่วนการสอบถามไปยังหน่วยงานที่ดูแล ISO 3166 นั้น Computerworld บอกว่ายังไม่ได้รับคำตอบใดๆ กลับมา เมื่อบวกกับการที่ไม่เคยมีกรณีตัวอย่างลักษณะเดียวกัน (ประเทศหายไปในยุคที่มีอินเทอร์เน็ตแล้ว) ทำให้ตอนนี้ยังไม่ชัดเจนว่าชะตากรรมของ .io จะเป็นอย่างไรต่อไปในระยะยาว</p>\n<p>ที่มา - <a href=\"https://www.bbc.com/news/articles/c98ynejg4l5o\">BBC</a>, <a href=\"https://www.computerworld.com/article/3552692/is-the-io-top-level-domain-headed-for-extinction.html\">Computerworld</a></p>\n</div></div></div><div><div>Topics: </div><div><div><a href=\"/topics/domain-name\">Domain Name</a></div><div><a href=\"/topics/icann\">ICANN</a></div><div><a href=\"/topics/internet\">Internet</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"69cfcd81ee472c2504c613494f7b19bf567b76cdf8c5c91fb70f9e95c902e761","category":"Thai"}
{"title":"Beacon VC ในเครือธนาคารกสิกรไทย ลงทุนใน Cryptomind ผู้ให้คำปรึกษา-จัดการสินทรัพย์ดิจิทัล","link":"https://www.blognone.com/node/126286","date":1639386165000,"content":"<div><div><div><p>บีคอน เวนเจอร์ แคปิทัล (Beacon VC) บริษัทเงินร่วมทุนของธนาคารกสิกรไทย เข้าลงทุนในบริษัท คริปโตมายด์ กรุ๊ป โฮลดิ้งส์ จำกัด (Cryptomind Group) ซึ่งเป็นบริษัทเจ้าของสื่อด้านคริปโตหลายราย เช่น Bitcoin Addict Thailand, Kim DeFi Daddy, Blockchain Review, Coinman, Sanjay Popli และ Cryptomind Academy รวมถึงเป็นผู้จัดงานสัมมนา Blockchain Thailand Genesis และธุรกิจด้านจัดการเงินทุน-ให้คำปรึกษาในสินทรัพย์ดิจิทัลด้วย</p>\n<p>Cryptomind ถือเป็นการลงทุนโดยตรงรายที่ 15 ของ Beacon VC (ไม่นับการลงทุนในกองทุนอื่น) และเป็นการลงทุนด้านสินทรัพย์ดิจิทัลเป็นบริษัทแรกด้วย</p>\n<p>นายธนพงษ์ ณ ระนอง กรรมการผู้จัดการ Beacon VC บอกว่าการลงทุนครั้งนี้เป็นการลงทุนเชิงกลยุทธ์ เพื่อให้เครือธนาคารกสิกรไทยเข้าถึงและเข้าใจในตลาดสินทรัพย์ดิจิทัลที่มีการเติบโตอย่างรวดเร็ว</p>\n<p>ส่วนนายอัครเดช เดี่ยวพานิช ผู้ก่อตั้งและซีอีโอของ Cryptomind บอกว่าบริษัทจะใช้เงินทุนนี้ในการพัฒนาแพลตฟอร์มเและนำเสนอผลิตภัณฑ์และนวัตกรรมใหม่ ๆ ที่โดดเด่นของโลกสินทรัพย์ดิจิทัล โดยบหวังจะเป็น one-stop service ในด้านสินทรัพย์ดิจิทัลระดับโลก ทั้งในด้านการให้คำปรึกษาด้านการลงทุนและการพัฒนาธุรกิจ รวมไปถึงการทำหน้าที่เป็นผู้จัดการเงินทุนในสินทรัพย์ดิจิทัลผ่านบริษัทในเครือ Merkle Capital และ Elkrem Capital</p>\n<p>บริษัทคาดว่าจะมีสินทรัพย์ภายใต้การบริหารจัดการมากกว่า 1,000 ล้านบาท ภายหลังจากได้รับใบอนุญาตจากสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.)</p>\n<p>ตอนนี้บริษัทในเครือ Cryptomind คือ Cryptomind Advisory ได้รับใบอนุญาตจาก ก.ล.ต. ให้บริการที่ปรึกษาสินทรัพย์ดิจิทัลเป็นแห่งแรกของไทย และบริษัท Merkle Capital กำลังอยู่ระหว่างขอใบอนุญาตประกอบผู้จัดการเงินทุนสินทรัพย์ดิจิทัลจากสำนักงาน ก.ล.ต.</p>\n<p><img src=\"https://www.blognone.com/sites/default/files/externals/b9249df24ace48910444a4b3517706c9.jpg\" /></p>\n</div></div></div><div><div>Topics: </div><div><div><a href=\"/topics/beacon-venture-capital\">Beacon Venture Capital</a></div><div><a href=\"/topics/kasikorn-bank\">Kasikorn Bank</a></div><div><a href=\"/topics/cryptocurrency\">Cryptocurrency</a></div><div><a href=\"/topics/startup\">Startup</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"489e957e04c42a042031ac9d705380220744f655b25551e82ffdbb322e02a5e4","category":"Thai"}
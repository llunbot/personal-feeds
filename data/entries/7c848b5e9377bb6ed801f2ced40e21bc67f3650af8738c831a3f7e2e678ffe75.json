{"title":"[ลือ] Windows รุ่นปี 2024 โค้ดเนม Hudson Valley, ยังไม่แน่ชัดเรียก Windows 12 หรือไม่","link":"https://www.blognone.com/node/137127","date":1701925133000,"content":"<div><div><div><p>เว็บไซต์ Windows Central รายงานข่าววงในของ Windows รุ่นปีหน้า 2024 ที่ตอนนี้ยังไม่ชัดเจนว่าจะเรียก Windows 12 หรือไม่ เพราะฝ่ายการตลาดของไมโครซอฟท์ยังไม่ตัดสินใจเรื่องนี้</p>\n<p>การเปลี่ยนแปลงสำคัญของ Windows ปี 2024 เกิดจากปัจจัย<a href=\"https://www.blognone.com/node/135799\">ผู้บริหาร Panos Panay ที่ดูแลทีม Windows ลาออก</a> โดยแนวทางที่ Panos วางเตรียมเอาไว้คือ <a href=\"https://www.blognone.com/node/129398\">กลับมาออกตัวแกนหลักของระบบปฏิบัติการ (platform) ทุกสามปี</a> แล้วออกอัพเดตฟีเจอร์ย่อยให้บ่อยๆ ปีละ 2-3 ครั้ง (ภาษาภายในไมโครซอฟท์เรียก Moment updates) ดังที่เราเห็นใน Windows 11 ช่วงหลัง</p>\n<p>แต่หลัง Panos ลงจากตำแหน่ง นโยบายนี้กำลังเปลี่ยนมาเป็นการออกอัพเดตใหญ่ระบบปฏิบัติการปีละครั้ง (เหมือนยุค Windows 10 ช่วงหนึ่ง) โดยอาจมีอัพเดตย่อย Moment update บ้างแต่ไม่สำคัญนัก</p>\n<p><img alt=\"No Description\" src=\"https://www.blognone.com/sites/default/files/externals/d96daa8425998721f1a97ce46215fd60.jpg\" /></p>\n<p><em>ภาพ Copilot ของ Windows 11</em></p>\n<p>แผนการของไมโครซอฟท์มีตัวแกนระบบปฏิบัติการเวอร์ชันใหม่ชื่อ Germanium และชุดฟีเจอร์ที่พัฒนาแยกจากตัวแกนระบบ ใช้ชื่อว่า Hudson Valley ซึ่งแนวทางนี้ใช้มาสักพักแล้ว (<a href=\"https://www.blognone.com/node/119305\">รอบก่อนหน้านี้ชื่อ Cobalt กับ Sun Valley ในปี 2021</a> ที่กลายร่างมาเป็น Windows 11)</p>\n<p>ตามข่าวบอกว่ารอบนี้ Germanium กับ Hudson Valley จะอัพเดตแยกจากกัน เพราะทำเสร็จไม่พร้อมกัน</p>\n<ul>\n<li>Germanium จะพัฒนาเสร็จในเดือนเมษายน 2024</li>\n<li>Hudson Valley จะพัฒนาเสร็จในเดือนสิงหาคม 2024 จะปล่อยอัพเดตในช่วงเดือนกันยายน-ตุลาคม</li>\n</ul>\n<p>รอบนี้คาดกันว่าไมโครซอฟท์จะออกอัพเดต Germanium ให้พีซีใหม่บางส่วนก่อน โดยเฉพาะ<a href=\"https://www.blognone.com/node/136385\">พีซีที่ใช้ชิป Snapdragon X Elite ตัวใหม่ของ Qualcomm</a> ซึ่งไม่สามารถใช้งานกับแกนตัวเดิมของ Windows 11 ได้ จากนั้นไมโครซอฟท์จะปล่อยอัพเดต Hudson Valley ให้กับพีซีที่ใช้ Germanium ในภายหลัง พร้อมกับผู้ใช้พีซีเดิมที่ได้อัพเดต Hudson Valley รอบใหญ่ทีเดียวเลย</p>\n<p>ส่วนฟีเจอร์ใหม่ของ Hudson Valley จะเน้นเรื่อง AI โดยเรียกกันว่า \"advanced Copilot\" คือเป็นส่วนติดต่อผู้ใช้ (shell) ของระบบปฏิบัติการที่นำพลัง AI มาใช้หลายส่วน</p>\n<ul>\n<li>ฟีเจอร์ history/timeline ที่ใช้ Copilot ช่วยจดจำงานที่เราทำไปก่อนหน้านี้ เราสามารถค้นหางานที่เคยเปิดทำเอาไว้ แล้ว Copilot จะหาทุกสิ่งที่อยู่บนหน้าจอที่มีคำนี้ให้</li>\n<li>ใช้ AI ปรับปรุงระบบค้นหาของ Windows ด้วยภาษาธรรมชาติ เช่น จำชื่อไฟล์งานไม่ได้ แต่จำได้ว่าใครส่งให้ พิมพ์คำสั่ง “find me the document that Bob sent me on WhatsApp a few days ago” หาไฟล์นั้นได้</li>\n<li>Super Resolution ใช้พลังของชิป NPU ในพีซีใหม่ๆ ช่วยอัพสเกลภาพวิดีโอและเกม</li>\n<li>ทำ Live Captions จากเสียงหรือวิดีโอที่กำลังเล่น พร้อมแปลเป็นภาษาอื่นได้</li>\n<li>ใช้ AI ช่วยปรับเอฟเฟคต์ parallax ของภาพพื้นหลัง หากขยับเคอร์เซอร์หรือเอียงเครื่องโน้ตบุ๊ก (ที่มีไจโรสโคป)</li>\n</ul>\n<p>ฟีเจอร์ใหม่อื่นๆ ที่มีในข่าว</p>\n<ul>\n<li>Start Menu และ File Explorer จะมีพื้นที่ Creator สำหรับสร้างเนื้อหาจากบริการต่างๆ ในเครือไมโครซอฟท์ เช่น Microsoft 365, Word, PowerPoint, Microsoft Designer</li>\n<li>ปรับปรุงเรื่องการประหยัดพลังงานให้ดีกว่าเดิม ฮาร์ดแวร์บางรุ่นอาจแบตอึดขึ้น 50%</li>\n</ul>\n<p>Windows Central ชี้ว่าในเรื่องชื่อแบรนด์ยังไม่ชัดเจนว่าไมโครซอฟท์จะเอาอย่างไร เพราะตอนนี้ไมโครซอฟท์มีฐานผู้ใช้ Windows ทั้งหมด 1.4 พันล้านเครื่อง แบ่งเป็น Windows 10 ราว 1 พันล้านเครื่อง และ Windows 11 อีก 400 ล้านเครื่อง ยังมีปัญหาเรื่องพีซีเก่าอัพเกรดเป็น Windows 11 ไม่ได้อยู่อีกมาก หากจะออก Windows 12 มาอีกจะยิ่งทำให้กลุ่มฐานผู้ใช้แตกกระจาย จึงเป็นอีกปัจจัยที่ไมโครซอฟท์อาจยังไม่กล้าปรับตัวเลขเวอร์ชันในระยะอันใกล้นี้ แต่สุดท้ายผู้มีอำนาจตัดสินใจคือฝ่ายการตลาด ซึ่งตอนนี้ยังไม่ได้เคาะกัน</p>\n<p>ที่มา - <a href=\"https://www.windowscentral.com/software-apps/windows-11/exclusive-microsoft-readies-groundbreaking-ai-focused-windows-release-as-new-leadership-takes-the-helm\">Windows Central</a></p>\n</div></div></div><div><div>Topics: </div><div><div><a href=\"/topics/windows\">Windows</a></div><div><a href=\"/topics/microsoft\">Microsoft</a></div><div><a href=\"/topics/operating-system\">Operating System</a></div><div><a href=\"/topics/rumors\">Rumors</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7c848b5e9377bb6ed801f2ced40e21bc67f3650af8738c831a3f7e2e678ffe75","category":"Thai"}
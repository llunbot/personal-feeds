{"title":"เอกสารภายใน Nokia เผย พนักงานเคยบอกผู้บริหารว่า iPhone เป็นภัยคุกคามที่น่ากังวล","link":"https://www.blognone.com/node/144307","date":1737818947000,"content":"<div><div><div><p>เรื่องราวของโนเกียที่แพ้ในสงครามสมาร์ทโฟนโดยมี iPhone ของแอปเปิลเป็นจุดเริ่มการเปลี่ยนแปลง น่าจะเป็นหนึ่งในกรณีศึกษาทางธุรกิจที่พบได้ทั่วไปในตำราโรงเรียนบริหารยุคนี้ ล่าสุดโครงการ Nokia Design Archive โดยมหาวิทยาลัย Aalto ของฟินแลนด์ ซึ่งรับผิดชอบการเก็บรวบรวมข้อมูลเอกสารภายในของโนเกีย เพื่อสะท้อนแนวคิดต่าง ๆ ในช่วงที่ผ่านมา มีเอกสารฉบับหนึ่งจากพนักงานโนเกีย 9 คน ในเวลานั้น ที่นำเสนอผู้บริหารว่า iPhone กำลังเป็นภัยคุกคามโนเกียที่น่ากลัวอย่างไร</p>\n<p>สไลด์ 22 หน้านี้มีหัวข้อว่า \"แอปเปิลเพิ่งเปิดตัว iPhone\" พร้อมดอกจันว่าเขาใช้ชื่อนี้จริง ๆ เพราะมีประเด็นเรื่องแบรนด์ไปซ้ำกับสินค้าของ Cisco แต่<a href=\"https://www.blognone.com/node/3975/\">ตกลงกันได้</a>ในที่สุด</p>\n<p>โนเกียในตอนนั้นมีส่วนแบ่งตลาดโทรศัพท์มือถือโลกมากกว่า 50% และสูงเด่นกว่าคู่แข่งทั้งหมด สตีฟ จ็อบส์ก็กล่าวคำพูดเมื่อตอนเปิดตัว iPhone ว่า<a href=\"https://www.blognone.com/node/10563/\">ขอส่วนแบ่งตลาดแค่ 1%</a> เท่านั้น จึงอาจสะท้อนได้ว่าผู้บริหารโนเกียคงไม่เห็นถึงภัยคุกคามนี้นัก แต่นับจาก iPhone <a href=\"https://www.blognone.com/node/3720/\">เปิดตัวในปี 2007</a> เพียง 7 ปีเท่านั้น โนเกียก็ยุติการทำธุรกิจโทรศัพท์มือถือ<a href=\"https://www.blognone.com/node/55681\">โดยขายกิจการให้กับไมโครซอฟท์</a> ผ่านไปอีก 2 ปี ไมโครซอฟท์ก็<a href=\"https://www.blognone.com/node/85411\">ถอนตัวจากธุรกิจโทรศัพท์</a> และขายส่วน<a href=\"https://www.blognone.com/node/81217\">ฟีเจอร์โฟนแบรนด์โนเกียให้กับ HMD</a></p>\n<p><img alt=\"No Description\" src=\"https://www.blognone.com/sites/default/files/externals/5f3aa9e7d20003908ec7f6bf3850a372.png\" /></p>\n<p>เนื้อหาในสไลด์พูดถึงจุดเด่นของ iPhone ที่ทำให้พนักงานโนเกียกลุ่มนี้มองว่า บริษัทต้องทำอะไรสักอย่างเพื่อปิดช่องโหว่ได้แก่</p>\n<ul>\n<li>UI แบบจอสัมผัสไร้คีย์บอร์ด มีปุ่มเดียว อาจทำให้ UI ที่เป็นจุดแข็งมาตลอดของโนเกียกระทบ เสนอให้เร่งพัฒนา <a href=\"https://www.blognone.com/topics/maemo\">Maemo</a> มาแก้ปัญหา</li>\n<li>iPhone อาจแย่งลูกค้าตลาดบน เพราะได้ความสนใจจากสื่อ ทำให้สินค้าดูเท่น่าใช้ กระทบกับสินค้าตระกูล N ของโนเกีย</li>\n<li>หากทุกอย่างเป็นตามที่แอปเปิลคาด โนเกียจะเริ่มเห็นผลกระทบด้านยอดขายตั้งแต่ปี 2008</li>\n</ul>\n<p>สไลด์ชุดนี้ยังพูดถึงอีกหลายจุดเด่นของ iPhone แต่ไม่ได้ระบุว่าอาจเป็นปัญหา เช่น เบราว์เซอร์บนมือถือในการเข้าเว็บ และการออกแบบแอปให้ใช้งาน อย่างไรก็ตามสไลด์ที่มาจากโครงการ Nokia Design Archive นี้ ทำให้เห็นว่าโนเกียก็มองเห็นผลกระทบจาก iPhone เช่นกัน สามารถดูสไลด์เต็มได้จากที่มา</p>\n<ul>\n<li><strong>อ่านเพิ่มเติม:</strong> <a href=\"https://www.blognone.com/node/58767\">ย้อนตำนาน Nokia เดินหมากพลาดตาเดียว พ่ายแพ้ทั้งกระดาน</a></li>\n</ul>\n<p>ที่มา: <a href=\"https://www.fahadx.com/posts/what-was-nokias-reaction-to-the-iphone-announcement-in-2007\">Fahad X</a> ผ่าน <a href=\"https://9to5mac.com/2025/01/20/nine-people-in-nokia-recognized-the-huge-threat-posed-by-the-iphone/\">9to5Mac</a></p>\n</div></div></div><div><div>Topics: </div><div><div><a href=\"/topics/nokia\">Nokia</a></div><div><a href=\"/topics/iphone\">iPhone</a></div><div><a href=\"/topics/apple\">Apple</a></div><div><a href=\"/topics/mobile\">Mobile</a></div><div><a href=\"/topics/smartphone\">Smartphone</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"6b19f5ca630b96aad8fe7b4fa21d237030693c9454c098f5183410d469699d75","category":"Thai"}
{"title":"คาด Apple Watch รุ่นปี 2024 จะมีฟีเจอร์ตรวจวัดระดับความดันเลือด แต่ทำงานแบบมีข้อจำกัด","link":"https://www.blognone.com/node/136524","date":1698884580000,"content":"<div><div><div><p>หลังจากมีรายงานข่าวมาระยะหนึ่ง ล่าสุด Mark Gurman แห่ง Bloomberg ก็รายงานว่าแอปเปิลเตรียมใส่ความสามารถตรวจวัดความดันเลือดใน Apple Watch รุ่นปี 2024 แล้ว โดยแอปเปิลสามารถปรับปรุงเทคโนโลยีเซ็นเซอร์ให้ใช้กับอุปกรณ์ได้สำเร็จ</p>\n<p>อย่างไรก็ตามเขาบอกว่าเซ็นเซอร์วัดความดันเลือดใน Apple Watch จะยังจำกัดความสามารถการทำงานก่อน โดยทำหน้าที่<strong>แจ้งเตือน</strong>เมื่อพบระดับความดันเลือดมีแนวโน้มเพิ่มสูงเท่านั้น จากนั้นจะแสดงข้อความให้บันทึกเหตุการณ์ที่ทำให้ค่าความดันเลือดสูง รวมถึงแนะนำให้ปรึกษาแพทย์หรือใช้อุปกรณ์ผ้าพันวัดความดันเพื่อให้ได้ค่าตัวเลขที่แม่นยำ</p>\n<p>แอปเปิลมีแผนพัฒนาเซ็นเซอร์ให้สามารถวัดค่าความดันเลือด ตลอดวินิจฉัยความผิดปกติได้ในตัว แต่เทคโนโลยีที่ให้ได้ระดับนั้นยังต้องใช้เวลาพัฒนาอีกพักใหญ่</p>\n<p>อีกหนึ่งความสามารถที่ Gurman บอกว่าจะมีใน Apple Watch มี 2024 คือการตรวจจับการหยุดหายใจขณะนอนหลับ (Sleep Apnea) โดยใช้เซ็นเซอร์วัดรูปแบบการหายใจควบคู่กับการนอนหลับ เพื่อประเมินว่าผู้ใช้งานมีอาการนี้หรือไม่ จากนั้นจึงส่งคำเตือนให้พบแพทย์</p>\n<p>สุดท้าย Gurman ยังอัพเดตอีกฟีเจอร์ที่มีแอปเปิลกำลังพัฒนาคือการตรวจระดับกลูโคสในเลือด โดยใช้ชิปเฉพาะฉายแสงใต้ผิวหนังเพื่อวัดระดับกลูโคส ซึ่งคาดว่าจะใช้วิธีเดียวกับตัววัดความดันเลือดคือเตือนเมื่อพบค่าสูงเท่านั้น แต่ไม่ให้ข้อมูลตัวเลขที่อ่านได้ อย่างไรก็ตามฟีเจอร์นี้ยังต้องใช้เวลาพัฒนาจากนี้อีกหลายปี</p>\n<p>ที่มา: <a href=\"https://www.bloomberg.com/news/features/2023-11-01/apple-health-blood-pressure-glucose-sleep-apnea-team-issues\">Bloomberg</a></p>\n<p><img alt=\"No Description\" src=\"https://www.blognone.com/sites/default/files/externals/f436b3bd81c8410397aeee31839f1e18.png\" /></p>\n</div></div></div><div><div>Topics: </div><div><div><a href=\"/topics/apple-watch\">Apple Watch</a></div><div><a href=\"/topics/apple\">Apple</a></div><div><a href=\"/topics/health\">Health</a></div><div><a href=\"/topics/rumors\">Rumors</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"8b5da929af9fea199714842bb4d0c920d3587de6a089b008bb42c306132f40ae","category":"Thai"}
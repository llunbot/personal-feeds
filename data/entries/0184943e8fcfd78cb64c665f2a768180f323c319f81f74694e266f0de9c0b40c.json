{"title":"เล่นเกมไป อ่านเฉลยไป Microsoft Edge เพิ่มโหมด Game Assist เบราว์เซอร์ใน Game Bar","link":"https://www.blognone.com/node/143296","date":1732418346000,"content":"<div><div><div><p>ไมโครซอฟท์เปิดตัว Microsoft Edge Game Assist เวอร์ชันย่อยของ Microsoft Edge สำหรับเปิดเบราว์เซอร์ตอนกำลังเล่นเกมบนพีซี</p>\n<p>ไมโครซอฟท์บอกว่าเกมเมอร์บนพีซี 88% นิยมเปิดเบราว์เซอร์ควบคู่ไปด้วยตอนเล่นเกม เพื่ออ่านวิธีเล่น หรือทำงานอื่นๆ เช่น ฟังเพลง-แชทคุยกับเพื่อน ความไม่สะดวกของการเปิดเบราว์เซอร์แบบดั้งเดิมคือต้องกด Alt+Tab สลับแอพไปมา หากมีหน้าจอมอนิเตอร์เพียงจอเดียว</p>\n<p>Microsoft Edge Game Assist ออกแบบมาแก้ปัญหานี้ มันจะเป็นส่วนหนึ่งของแอพ Game Bar (Win+G) ที่เกมเมอร์ฝั่งพีซีนิยมใช้กันอยู่แล้ว โดยจะดึงข้อมูลจาก Edge ในเครื่อง แชร์ข้อมูลของผู้ใช้ร่วมกับ Edge รุ่นปกติ ไม่ต้องล็อกอินซ้ำอีก หน้าต่างเบราว์เซอร์สามารถปรับขนาดได้ตามชอบ และปักหมุดค้างไว้ทับหน้าจอเกมได้ด้วย หากเป็นกรณีดูคลิปสอนเล่นเกม ก็รองรับ picture-in-picture เป็นจอเล็กทับหน้าจอเกมอีกที</p>\n<p>ฟีเจอร์ที่เพิ่มเข้ามาของ Game Assist คือ game-aware new tab page รู้ว่าเรากำลังเล่นเกมอะไรอยู่ และเล่นอยู่ช่วงไหน โดย Game Assist จะแนะนำบทความที่เกี่ยวข้องให้ทันที ตอนนี้มีเกมที่รองรับแล้วจำนวนหนึ่ง เช่น Baldur’s Gate 3, Diablo IV, Fortnite, Hellblade II: Senua’s Saga, League of Legends, Minecraft, Overwatch 2, Roblox, Valorant และจะเพิ่มขึ้นอีกในอนาคต</p>\n<p>ฟีเจอร์ Microsoft Edge Game Assist เปิดทดสอบแล้วกับ Microsoft Edge Insider Beta channel</p>\n<p>ที่มา - <a href=\"https://blogs.windows.com/msedgedev/2024/11/22/introducing-microsoft-edge-game-assist-preview/\">Microsoft</a></p>\n<p><img alt=\"No Description\" src=\"https://www.blognone.com/sites/default/files/externals/1beb0c934b63b08760f1c43d56dce347.jpeg\" /></p>\n</div></div></div><div><div>Topics: </div><div><div><a href=\"/topics/microsoft-edge\">Microsoft Edge</a></div><div><a href=\"/topics/browser\">Browser</a></div><div><a href=\"/topics/microsoft\">Microsoft</a></div><div><a href=\"/topics/games\">Games</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"0184943e8fcfd78cb64c665f2a768180f323c319f81f74694e266f0de9c0b40c","category":"Thai"}
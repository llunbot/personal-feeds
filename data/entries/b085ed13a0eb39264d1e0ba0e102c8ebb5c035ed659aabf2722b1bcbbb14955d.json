{"title":"1 ปีหลัง ASUS รับช่วง NUC ต่อจากอินเทล ปีแรกเน้นเสถียรภาพ ปีหน้าเตรียมขยายไลน์สินค้า","link":"https://www.blognone.com/node/142532","date":1728778916000,"content":"<div><div><div><p>Jackie Hsu ผู้บริหารของ ASUS ให้สัมภาษณ์กับ The Register เนื่องในโอกาส<a href=\"https://www.blognone.com/node/136045\">ซื้อธุรกิจ NUC ต่อจากอินเทลมาได้ครบ 1 ปี</a> เขาบอกว่าเวลา 1 ปีที่ผ่านมาเน้นเรื่องเสถียรภาพในช่วงเปลี่ยนผ่าน ทั้งเรื่องไลน์สินค้า และทีม NUC ที่รับช่วงต่อมาจากอินเทล แม้ว่ามีทีมงานบางส่วนลาออกไปบ้าง ลูกค้าบางกลุ่มย้ายไปใช้สินค้าอื่นบ้าง</p>\n<p>Hsu ชี้ว่าระยะของการวางรากฐานปีแรกเสร็จสิ้นแล้ว งานของเขาในปีที่สองจะเป็นการสร้างความเติบโต และสร้างนวัตกรรมใหม่ๆ ให้กับ NUC โดยยกตัวอย่างการใช้ NUC มาตอบโจทย์ลูกค้าที่ต้องการรัน generative AI แบบเรียลไทม์ ณ จุดขาย เขาบอกว่าปัจจุบัน McDonald's ในออสเตรเลียใช้ NUC อยู่ข้างหลังหน้าจอสั่งซื้ออาหารด้วยตัวเอง และมีลูกค้าอีกหลายรายต้องการทำจอสั่งซื้อสินค้าที่โต้ตอบกับลูกค้าได้แบบเรียลไทม์ ตอนนี้บริษัทมีสัญญาพาร์ทเนอร์กับ NVIDIA และ Microsoft เพื่อรัน Copilot ใน NUC รุ่นถัดไปที่มีชิปเร่งความเร็ว AI แล้ว</p>\n<p>อีกเรื่องที่ ASUS ปรับโครงสร้างภายในคือ ย้าย NUC ไปรวมอยู่กับทีมเซิร์ฟเวอร์ ดังนั้น NUC จะถูกนำเสนอเวลาเซลส์ไปขายองค์กรขนาดใหญ่ๆ ด้วย ช่วยขยายตลาดของ NUC นอกจากตลาดเดิมที่เน้นป้ายโฆษณาดิจิทัล (digital signage) ได้อีกมาก</p>\n<p>ส่วนตลาดเกมนั้นก็ยังไม่ทิ้งไปไหน เมื่อต้นปีเราเห็น <a href=\"https://www.blognone.com/node/137658\">ASUS ออก ROG NUC</a> และ ASUS ยืนยันว่ากำลังพัฒนาฮาร์ดแวร์เวอร์ชันหน้าอยู่เช่นกัน</p>\n<p>ที่มา - <a href=\"https://www.theregister.com/2024/10/08/asus_nuc_year_one/\">The Register</a></p>\n<p><img alt=\"No Description\" src=\"https://www.blognone.com/sites/default/files/externals/2ca6b77e7582011305fbf3c11700433a.jpeg\" /></p>\n</div></div></div><div><div>Topics: </div><div><div><a href=\"/topics/nuc\">NUC</a></div><div><a href=\"/topics/asus\">ASUS</a></div><div><a href=\"/topics/hardware\">Hardware</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b085ed13a0eb39264d1e0ba0e102c8ebb5c035ed659aabf2722b1bcbbb14955d","category":"Thai"}
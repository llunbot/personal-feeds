{"title":"เผยเบื้องหลัง Rabbit R1 อุปกรณ์พลัง AI พกพา เป็นแอพแอนดรอยด์ รันบนมือถือปกติได้","link":"https://www.blognone.com/node/139509","date":1714546025000,"content":"<div><div><div><p><a href=\"https://www.blognone.com/node/137624\">Rabbit R1 อุปกรณ์ผู้ช่วย AI พกพา</a> ที่ใช้สั่งงาน automate ในสมาร์ทโฟน เพิ่งเคย<a href=\"https://www.blognone.com/node/139375\">มีข่าวถูกแฉว่าตกลงแล้วมันเป็นแค่สคริปต์สั่งงานแอพ</a> แม้ทางบริษัทออกมาปฏิเสธ และบอกว่ามี AI ทำงานอยู่จริงๆ</p>\n<p>ล่าสุด Mishaal Rahman นักแกะข้อมูลสาย Android ชื่อดัง ประกาศว่าการทำงานของ Rabbit R1 จริงๆ แล้วมันเป็นแค่แอพแอนดรอยด์ตัวหนึ่งเท่านั้น และเขาประสบความสำเร็จในการนำไฟล์ APK ของ Rabbit R1 ไปรันในสมาร์ทโฟน Pixel 6a แล้วพบว่าทำงานได้เหมือนกันทุกประการ</p>\n<p>Rahman บอกว่ามี \"แหล่งข่าว\" ส่งไฟล์ APK ของ Rabbit R1 มาให้ เมื่อนำไปติดตั้งในสมาร์ทโฟนแล้ว ก็สามารถจำลองการทำงานเหมือนเป็นตัวฮาร์ดแวร์ Rabbit R1 ได้เลย (ราวกับว่า R1 เป็นสมาร์ทโฟนจอเล็ก ความละเอียดต่ำ) เพียงแต่การใช้งานแอพตัวนี้ จำเป็นต้องขอสิทธิการเข้าถึงฮาร์ดแวร์บางอย่างที่บริษัท Rabbit ตั้งค่ามาเป็นพิเศษ หากใช้งานบนสมาร์ทโฟนแอนดรอยด์ทั่วไป ตัวแอพจะเข้าถึงสิทธิพวกนี้ไม่ได้</p>\n<p>ที่มา - <a href=\"https://www.androidauthority.com/rabbit-r1-is-an-android-app-3438805/\">Android Authority</a></p>\n<p><img alt=\"No Description\" src=\"https://www.blognone.com/sites/default/files/externals/951fd0e9830542e94c0047df5946a39e.jpeg\" /></p>\n<p>อุปกรณ์ AI พกพาจำพวก Rabbit R1 และ <a href=\"https://www.blognone.com/node/138996\">Humane AI Pin</a> ถูกวิจารณ์ว่าเป็นอุปกรณ์ที่ทำออกมาโชว์ ทำออกมาเอาใจนักลงทุน มากกว่าคิดมาเพื่อผู้ใช้งานจริงๆ และงานเกือบทั้งหมดทำได้ผ่านสมาร์ทโฟน</p>\n<p>รีวิวเวอร์บางรายบน YouTube เช่น Dave2D ถึงกับทำคลิปรีวิว ที่ล้อเลียน Rabbit R1 บอกว่าถ้าเป็นเขาจะเอาปุ่มด้านข้างออกจอให้หมด แล้วขยายจอให้ใหญ่ขึ้น ซึ่งมันก็จะกลายเป็น... สมาร์ทโฟนนั่นเอง (นาทีที่ 4:38)</p>\n</div></div></div><div><div>Topics: </div><div><div><a href=\"/topics/rabbit\">Rabbit</a></div><div><a href=\"/topics/mobile-app\">Mobile App</a></div><div><a href=\"/topics/android\">Android</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"7e38638c23f8b1869eda3bec9bc994b699841d2f0aec59922d8c22f111b26b50","category":"Thai"}
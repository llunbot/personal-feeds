{"title":"Tesla รายงานผลประกอบการไตรมาส 4/2024 รายได้ธุรกิจรถยนต์ลดลง เป็นผลจากการลดราคา","link":"https://www.blognone.com/node/144401","date":1738198017000,"content":"<div><div><div><p>Tesla รายงานผลประกอบการของไตรมาสที่ 4 ปี 2024 หลังจากรายงานตัวเลขการผลิตและส่งมอบรถไปก่อนหน้านี้ ซึ่ง<a href=\"https://www.blognone.com/node/143897\">มีจำนวนลดลงเป็นปีแรก</a> จึงสะท้อนมาที่ตัวเลขการเงินเช่นกัน รายได้รวม 25,707 ล้านดอลลาร์ เพิ่มขึ้น 2% จาก<a href=\"https://www.blognone.com/node/137860\">ไตรมาสเดียวกันในปีก่อน</a> แต่เฉพาะรายได้ของธุรกิจรถยนต์ ลดลง 8% ส่วนที่เติบโตสูงมาชดเชยคือธุรกิจพลังงานและแบตเตอรี ส่วนกำไรสุทธิตามบัญชี GAAP อยู่ที่ 2,317 ล้านดอลลาร์</p>\n<p>Tesla บอกว่าผลกระทบหลักของรายได้ธุรกิจรถยนต์ มาจากราคาขายเฉลี่ยที่ลดลงทั้งโมเดล S, 3, X, Y แม้จำนวนรถที่ส่งมอบในไตรมาสเพิ่มขึ้น อย่างไรก็ตามบริษัทบอกว่าเป้าหมายสำคัญคือการทำให้รถ EV เข้าถึงคนได้มากที่สุด ฉะนั้นการทำราคารถให้ถูกลง ควบคู่ไปกับการควบคุมต้นทุนการผลิตจึงยังดำเนินต่อไป</p>\n<p>Elon Musk ซีอีโอ Tesla กล่าวในช่วงแถลงผลประกอบการว่า Tesla น่าจะเริ่มให้บริการรถแท็กซี่ขับเคลื่อนอัตโนมัติเต็มรูปแบบ ที่ไม่ต้องใช้คนคอยดู ภายในเดือนมิถุนายนนี้ที่เมืองออสติน เป็นแห่งแรก ตอนนี้ได้เริ่มทดสอบเฉพาะพื้นที่โรงงานที่ฟรีมอนต์ก่อน</p>\n<p>ประเด็นนี้ทำให้นักวิเคราะห์ถามกลับว่า Musk มักให้คำมั่นเรื่องรถยนต์ขับเคลื่อนอัตโนมัติเต็มรูปแบบมาหลายต่อหลายครั้ง แต่ไม่เคยออกมาจริงเสียที Musk ก็บอกว่าคราวนี้เป็นของจริงแน่ เขายังบอกว่าระบบขับเคลื่อนอัตโนมัติเต็มรูปแบบนี้ มีผู้ผลิตรถยนต์รายอื่นสนใจนำไปใช้งานเช่นกัน แต่ไม่ได้บอกแบรนด์รถที่มาพูดคุย</p>\n<p>ที่มา: <a href=\"https://digitalassets.tesla.com/tesla-contents/image/upload/IR/TSLA-Q4-2024-Update.pdf\">Tesla</a> (pdf) และ <a href=\"https://www.cnbc.com/2025/01/29/tesla-tsla-2024-q4-earnings.html\">CNBC</a></p>\n<p><img src=\"https://www.blognone.com/sites/default/files/externals/b1734602ffe85d54dbdee054599d94f1.jpeg\" alt=\"\" /></p>\n</div></div></div><div><div>Topics: </div><div><div><a href=\"/topics/tesla\">Tesla</a></div><div><a href=\"/topics/financial-report\">Financial Report</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"4eb75667a45fbab2bcd2b006d98041338fd836badb0e803ec4341eef616b249e","category":"Thai"}
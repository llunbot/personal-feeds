{"title":"Discord ยกเครื่องแอปบนมือถือใหม่ ทำงานเร็วขึ้น แยกหัวข้อเป็น 4 Tabs","link":"https://www.blognone.com/node/137100","date":1701823090000,"content":"<div><div><div><p>Discord ประกาศยกเครื่องแอปบนมือถือใหม่ โดยบอกว่าแพลตฟอร์มมีแอปบนมือถือออกมาตั้งแต่ปี 2015 แต่ด้วยฟีเจอร์ที่ใส่เพิ่มเข้ามาตลอด และแอปมือถือก็ทำหน้าที่ย่อส่วนฟีเจอร์เหล่านั้นจากเวอร์ชันเดสก์ท็อป ทำให้เวลาผ่านไปแอปใหญ่และทำงานช้าลง จึงต้องปรับปรุงการทำงานใหม่โดยแยกส่วนการพัฒนาสำหรับแอปมือถือโดยเฉพาะ</p>\n<p>การเปลี่ยนแปลงแรกคือแถบด้านล่าง จะเหลือ 4 หัวข้อคือ Servers, Messages, Notifications และ You</p>\n<p>หัวข้อ Servers แสดงรายชื่อเซิร์ฟเวอร์ที่เข้าร่วมทั้งหมด โดยตอนนี้ยังแสดงผลรายชื่อแนวตั้งเหมือนเดิม แต่ Discord บอกว่าจะปรับปรุงส่วนนี้ให้ดีขึ้น โดยเฉพาะสำหรับผู้ใช้งานที่เข้าร่วมเซิร์ฟเวอร์จำนวนมาก และการแสดงผลหน้าเดียวอาจไม่พอ</p>\n<p>หัวข้อ Messages รวมข้อความทั้งแบบ DM ส่วนตัว และแชทแบบกลุ่ม รวมไว้ในหน้าเดียว กล่องค้นหายังสามารถค้นหาทุกอย่างที่ต้องการได้ในทีเดียว ไม่ต้องแยกไปค้นหารายแชทแล้ว, หัวข้อ Notifications สรุปกิจกรรมทั้งหมดที่เกิดขึ้นจากทุกเซิร์ฟเวอร์ในที่เดียว และการแจ้งเตือนยังสามารถแอคชันตอบโต้ได้เลย เช่น ตอบข้อความตรงได้ทันที</p>\n<p>สุดท้ายคือหัวข้อ You ที่เป็นหน้าโปรไฟล์ผู้ใช้งาน เพิ่มความสามารถค้นหาใน Settings ได้ นอกจากนี้ Discord ยังเพิ่มธีมใหม่ Midnight ที่แสดงผลพื้นหลังสีดำสนิทมากขึ้น ลดการใช้งานแบตเตอรีโดยเฉพาะกับจอ OLED</p>\n<p>Discord ยังปรับปรุงส่วนการใช้งานอื่น เช่น การอัปโหลดไฟล์ภาพ ปรับปรุงการแสดงผลเวลาวิดีโอคอล และลดระยะเวลาเปิดแอป ทั้งหมดเริ่มทยอยอัพเดตให้ผู้ใช้งานแล้วผ่านแอปเวอร์ชันล่าสุด</p>\n<p>ที่มา: <a href=\"https://discord.com/blog/improving-our-mobile-experience\">Discord</a></p>\n<p><img alt=\"No Description\" src=\"https://www.blognone.com/sites/default/files/externals/d605cda92d29f4e6155eeba7e560f820.png\" /></p>\n</div></div></div><div><div>Topics: </div><div><div><a href=\"/topics/discord\">Discord</a></div><div><a href=\"/topics/mobile-apps\">Mobile Apps</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"91661e42347ce794adea1b7f2baf4c6bc6fe3489bbe2b864ce98345001527629","category":"Thai"}
{"title":"Foursquare ปิดตัวแอปสมาร์ทโฟน ส่วน Swarm สำหรับเช็กอินยังมีอยู่ต่อไป","link":"https://www.blognone.com/node/142701","date":1729580119000,"content":"<div><div><div><p>Foursquare แอปเช็กอินรุ่นบุกเบิกในยุคสมาร์ทโฟน เดินทางมาถึงจุดเปลี่ยนอีกครั้ง โดยแอป Foursquare บนสมาร์ทโฟนจะ<a href=\"https://foursquare.com/city-guide-sunset/\">ปิดตัว</a>ในวันที่ 15 ธันวาคมนี้ ส่วนเวอร์ชันใช้งานผ่านเว็บจะมีต่อไปจนถึงต้นปี 2025</p>\n<p>Foursquare เริ่มต้นจากการเป็นแอปเช็กอินสถานที่ต่าง ๆ แล้ว<a href=\"https://www.blognone.com/node/55891\">แยกแอปสำหรับเช็กอินโดยเฉพาะชื่อ Swarm</a> ออกมาในปี 2014 ส่วนแอป Foursquare ปรับมาเป็นแอปสำหรับการค้นหา-แนะนำสถานที่น่าสนใจในพื้นที่แทน ปัจจุบัน Foursquare รีแบรนด์แอปเป็น Foursquare City Guide เพื่อแนะนำสถานที่ ร้านอาหาร ร้านกลางคืนที่น่าสนใจในพื้นที่นั้น</p>\n<p>ส่วนสาเหตุที่ปิดตัวนั้น บริษัทบอกว่าเพื่อโฟกัสการพัฒนาแอป Swarm สำหรับการเช็กอินเพียงอย่างเดียว โดยจะเพิ่มเติมฟีเจอร์ใหม่ตั้งแต่ต้นปีหน้า หรืออาจบอกได้ว่า Foursquare แบบดั้งเดิม จะมาในชื่อใหม่ Swarm แทน</p>\n<p>Dennis Crowley ผู้ก่อตั้ง Foursquare ซึ่งปัจจุบันยังเป็นประธานบอร์ดร่วมของบริษัท <a href=\"https://www.threads.net/@dens/post/DBXZgHwvzf3\">โพสต์ข้อความใน Threads</a> ยอมรับว่าตัวเขารู้สึกแย่กับสิ่งที่เกิดขึ้น แต่ยืนยันว่า Foursquare ในฐานะบริษัท (<a href=\"https://www.blognone.com/node/115659\">บริการข้อมูลสถานที่ให้ลูกค้าองค์กร</a>) ยังไปได้ดี มีรายได้ระดับร้อยล้านดอลลาร์ต่อปี แต่ตอนนี้ตัวแอป Foursquare กำลังจะปิดตัว ส่วน Swarm ยังคงมีอยู่ต่อไป</p>\n<p>ที่มา: <a href=\"https://www.engadget.com/social-media/foursquare-is-killing-its-city-guide-app-to-focus-on-the-check-in-app-swarm-191054153.html\">Engadget</a></p>\n<p><img src=\"https://www.blognone.com/sites/default/files/externals/5c2d6c479a2bc81edf9744d22729bfdc.jpeg\" /></p>\n</div></div></div><div><div>Topics: </div><div><div><a href=\"/topics/foursquare\">Foursquare</a></div><div><a href=\"/topics/location-based-service\">Location-Based Service</a></div><div><a href=\"/topics/swarm\">Swarm</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"77634fb1379d1c2d0211fb6249a91c5d5048a1932f671dc9faad089b42e15d47","category":"Thai"}
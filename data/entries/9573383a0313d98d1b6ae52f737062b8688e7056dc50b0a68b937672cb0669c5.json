{"title":"สหภาพแรงงานของซัมซุง ในเกาหลีใต้หยุดงานประท้วงค่าแรงเป็นครั้งแรกในรอบ 55 ปี","link":"https://www.blognone.com/node/140214","date":1717750762000,"content":"<div><div><div><p>สหภาพแรงงานซัมซุงอิเล็กทรอนิกส์ หรือ National Samsung Electronics Labor Union (NSEU) ประกาศนัดหยุดงานโดยให้พนักงานที่เป็นสมาชิกใช้สิทธิ์ลาพักผ่อนพร้อม ๆ กัน โดย NSEU ระบุว่ามีสมาชิกถึง 28,000 คน เนื่องจากไม่สามารถตกลงผลตอบแทนกันได้ แม้การนัดหยุดงานจะดูรุนแรง แต่วันที่นัดหยุดงานคือวันศุกร์ที่ 7 มิถุนายน ซึ่งเป็นวันทำงานคั่นกลางวันหยุดราชการ 6 มิถุนายนกับวันเสาร์อาทิตย์ ทำให้บริษัทน่าจะคาดหมายได้ว่ามีพนักงานจะลาพักผ่อนจำนวนมากอยู่แล้ว</p>\n<p>ทาง NSEU เคยประท้วงตั้งแต่วันที่ 24 พฤษภาคมที่ผ่านมา แต่ไม่สามารถหาข้อตกลงร่วมกันได้ โดยสหภาพแรงงานได้ขอให้ซัมซุงปรับค่าแรงขึ้น 6.5% แต่ดูเหมือนว่าซัมซุงจะปรับเพิ่มให้เพียง 5.1% ทำให้สหภาพแรงงานปฏิเสธข้อเสนอดังกล่าวและเรียกร้องให้ซัมซุงคำนวนจากกำไรจากการดำเนินงาน (Operating Profit) แทน</p>\n<p>แม้ว่า NSEU จะอ้างว่ามีสมาชิกจำนวนมาก แต่ก็ระบุว่าไม่สามารถยืนยันได้ว่าจะมีพนักงานลาหยุดงานจริง ๆ กี่คนเนื่องจากทางสหภาพเปิดให้สมาชิกแต่ละคนใช้งานสิทธิ์ลางานของตัวเอง และใครจะเปิดเผยว่าการลางานในวันนี้เป็นไปเพื่อประท้วงบริษัทหรือไม่ก็เป็นสิทธิ์ของพนักงานแต่ละคน</p>\n<p>ลีฮุนกุก รองเลขาธิการของสหภาพแรงงานนี้ยังได้กล่าวว่า นี่เป็นเพียงจุดเริ่มต้นของการเคลื่อนไหวเชิงสัญลักษณ์ หากทางซัมซุงยังปฏิเสธที่จะเจรจาอาจจะเกิดการประท้วงอย่างเต็มรูปแบบขึ้นในอนาคต</p>\n<p>ที่มา: <a href=\"https://samsunglabor.co.kr/37/?q=YToxOntzOjEyOiJrZXl3b3JkX3R5cGUiO3M6MzoiYWxsIjt9&amp;bmode=view&amp;idx=25953555&amp;t=board\">NSEU</a>, <a href=\"https://www.theregister.com/2024/06/07/samsung_union_strike/?utm_source=dlvr.it&amp;utm_medium=twitter\">TheRegister</a><br />\n<img alt=\"No Description\" src=\"https://www.blognone.com/sites/default/files/externals/0feb9c034043ccbc2b894c0b02c53a62.jpeg\" /></p>\n</div></div></div><div><div>Topics: </div><div><div><a href=\"/topics/samsung\">Samsung</a></div></div></div>","author":"sarisalily","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9573383a0313d98d1b6ae52f737062b8688e7056dc50b0a68b937672cb0669c5","category":"Thai"}
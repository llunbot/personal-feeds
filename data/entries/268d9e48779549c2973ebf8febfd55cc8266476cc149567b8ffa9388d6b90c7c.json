{"title":"ผู้ก่อตั้ง BioWare เผย ยื่นขอรีเมคเกม Knights of the Old Republic ด้วยแต่ไม่ได้รับเลือก","link":"https://www.blognone.com/node/124830","date":1632103633000,"content":"<div><div><div><p>ข่าว<a href=\"https://www.blognone.com/node/124675\">การรีเมคเกม Star Wars: Knights of the Old Republic (KOTOR)</a> ย่อมสร้างความตื่นเต้นให้แฟนๆ แต่การที่บริษัท Aspyr เป็นผู้ได้สิทธิรีเมค แทนที่จะเป็นสตูดิโอ BioWare ผู้ทำเกมเวอร์ชันต้นฉบับ ก็ก่อให้เกิดคำถามตามมา</p>\n<p>หลังจากข่าวรีเมคถูกประกาศไม่นาน Trent Oster หนึ่งในผู้ก่อตั้ง BioWare ที่ปัจจุบันเปิดบริษัทเกมของตัวเองชื่อ <a href=\"https://www.beamdog.com\">Beamdog</a> ก็เปิดเผยว่าเขายื่นข้อเสนอรีเมคเกม KOTOR ด้วยเหมือนกัน แต่สุดท้าย Lucasfilm Games ผู้ถือสิทธิเกม Star Wars ทั้งหมด ตัดสินใจเลือก Aspyr แทน</p>\n<p>Trent Oster เป็น 1 ใน 6 ผู้ก่อตั้ง BioWare และมีบทบาทในการพัฒนาเกม RPG ยุคแรกๆ ของบริษัท อย่าง Baldur's Gate และ Neverwinter Nights หลัง EA ซื้อ BioWare ในปี 2007 เขาก็ลาออกจาก BioWare ในปี 2009 เพื่อเปิดบริษัท Beamdog ของตัวเอง เน้นรีมาสเตอร์เกม RPG ยุคเดียวกัน</p>\n<p><img src=\"https://www.blognone.com/sites/default/files/externals/7f14b1990f81524412d0d8f0d94c1bf8.jpg\" /></p>\n<p>Oster เปิดเผยผ่านทวิตเตอร์ว่า Beamdog ยื่นข้อเสนอรีเมคเกม KOTOR สองภาครวด (เกมภาค 2 ออกในปี 2004 แต่พัฒนาโดยอีกสตูดิโอคือ Obsidian Entertainment) โดยใช้ชื่อว่า The Reforged Collection แต่แพ้ และไม่รู้ว่าผู้ชนะคือใคร หลัง Lucasfilm Games ประกาศข่าวการรีเมค KOTOR เขาจึงรู้ว่าผู้ชนะคือ Aspyr</p>\n<p>การเปิดเผยข้อมูลของ Oster ทำให้เรารู้ว่า Lucasfilm Games เปิดรับข้อเสนอจากหลายบริษัท และมีอย่างน้อย 2 บริษัทคือ Aspyr กับ Beamdog ที่ทำข้อเสนอเข้ามา แต่ยังไม่มีข้อมูลว่าสตูดิโอดั้งเดิมอย่าง BioWare/EA ได้ยื่นข้อเสนอเข้ามาด้วยหรือไม่ ก่อนหน้านี้ <a href=\"https://www.blognone.com/node/43991\">EA เคยได้สิทธิทำเกม Star Wars แบบเอ็กซ์คลูซีฟนาน 10 ปี</a> แต่ไม่นานมานี้ <a href=\"https://www.blognone.com/node/120528\">Lucasfilm ก็ปรับนโยบายใหม่</a> <a href=\"https://www.blognone.com/node/120996\">เปิดให้บริษัทอื่นๆ มาทำเกม Star Wars ด้วย เช่น Ubisoft</a></p>\n<p>Oster บอกว่าขอแสดงความยินดีกับ Aspyr ที่ได้รีเมคเกมนี้ และมั่นใจว่าจะได้เกมที่มีคุณภาพดี</p>\n<p>Aspyr เป็นสตูดิโอที่ก่อตั้งในปี 1997 ถนัดเรื่องการพอร์ตเกมมาลง macOS และมีผลงานพอร์ตเกมดังๆ หลายเกม เช่น ซีรีส์ Civilization, Call of Duty, Borderlands รวมถึงเกม KOTOR ทั้งสองภาคด้วย <a href=\"https://www.blognone.com/node/120995\">ปัจจุบัน Aspyr มีสถานะเป็นบริษัทลูกของ Embracer Group</a> กลุ่มทุนเกมจากสวีเดนที่กำลังเร่งขยายตัวจากการซื้อบริษัทเกมจำนวนมาก</p>\n<blockquote><p>Here's a peek at our failed pitch: (The Reforged Collection). I always find it sad to look at failed pitches after the fact and think about the hard work that went into building them. <a href=\"https://t.co/nqg12m2NAw\">pic.twitter.com/nqg12m2NAw</a></p>\n<p>— Trent Oster (@TrentOster) <a href=\"https://twitter.com/TrentOster/status/1436428212112748545?ref_src=twsrc%5Etfw\">September 10, 2021</a></p></blockquote>\n<p>ที่มา - <a href=\"https://gamerant.com/star-wars-knights-of-the-old-republic-reforged-collection-pitch-rejected/\">GameRant</a></p>\n</div></div></div><div><div>Topics: </div><div><div><a href=\"/topics/bioware\">BioWare</a></div><div><a href=\"/topics/games\">Games</a></div><div><a href=\"/topics/star-wars\">Star Wars</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"268d9e48779549c2973ebf8febfd55cc8266476cc149567b8ffa9388d6b90c7c","category":"Thai"}
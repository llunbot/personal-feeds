{"title":"NVIDIA ออกการ์ดเวิร์คสเตชันรุ่นกลาง RTX 5000, 4500, 4000 สถาปัตยกรรม Ada Lovelace","link":"https://www.blognone.com/node/135202","date":1691591429000,"content":"<div><div><div><p>NVIDIA เปิดตัวการ์ด RTX สำหรับเดสก์ท็อปเวิร์คสเตชัน ที่ใช้สถาปัตยกรรม Ada Lovelace เพิ่มเติม หลังจากเปิดตัวรุ่นท็อป <a href=\"https://www.blognone.com/node/130515\">RTX 6000</a> และรุ่นเล็ก <a href=\"https://www.blognone.com/node/133114\">RTX 4000 Small Form Factor (SFF)</a> ไปก่อนแล้ว</p>\n<p>การ์ดที่เป็นสถาปัตยกรรม Ada Lovelace จะได้ฟีเจอร์ชุดเดียวกันคือ 3rd Gen RT Core, 4th Gen Tensor Core, DLSS 3 โดยจุดต่างสำคัญจากการ์ดคอนซูเมอร์ตระกูล GeForce คือมีแรมเยอะกว่า (อย่าง RTX 6000 ให้แรม 48GB) เหมาะกับงานประมวลผลขนาดใหญ่มากกว่า</p>\n<p>การ์ดรอบนี้มีด้วยกัน 3 รุ่นย่อยได้แก่</p>\n<ul>\n<li><strong>RTX 5000</strong> แรม 32GB, ใช้พลังงาน 250W</li>\n<li><strong>RTX 4500</strong> แรม 24GB, ใช้พลังงาน 210W</li>\n<li><strong>RTX 4000</strong> แรม 20GB, ใช้พลังงาน 130W</li>\n</ul>\n<p>ความแตกต่างของรุ่น RTX 4000 กับ RTX 4000 SFF เป็นเรื่องกำลังไฟ (รุ่น SFF 70W) และขนาดของการ์ดที่รุ่น SFF เล็กกว่า ใส่เดสก์ท็อปขนาดเล็กแบบ SFF ได้ แต่สเปกอื่นเหมือนกันทั้งจำนวนคอร์และแรม</p>\n<p>RTX 5000 เริ่มวางขายแล้ววันนี้ ราคาตัวละ 4,000 ดอลลาร์ ส่วน RTX 4500/4000 จะเริ่มวางขายในฤดูใบไม้ร่วง ราคา 2,250 และ 1,250 ดอลลาร์ตามลำดับ</p>\n<p><img alt=\"No Description\" src=\"https://www.blognone.com/sites/default/files/externals/3abba2745a5fcf60c6ec4c4c9ab5db88.jpg\" /></p>\n<p><img alt=\"No Description\" src=\"https://www.blognone.com/sites/default/files/externals/880fe6a408ea8e81cd1b1d408b325138.png\" /></p>\n<p>ที่มา - <a href=\"https://nvidianews.nvidia.com/news/nvidia-global-workstation-manufacturers-to-launch-powerful-systems-for-generative-ai-and-llm-development-content-creation-data-science\">NVIDIA</a>, <a href=\"https://www.anandtech.com/show/20002/nvidia-completes-proviz-ada-lovelace-lineup-with-three-new-graphics-cards\">AnandTech</a></p>\n</div></div></div><div><div>Topics: </div><div><div><a href=\"/topics/nvidia\">NVIDIA</a></div><div><a href=\"/topics/gpu\">GPU</a></div><div><a href=\"/topics/workstation\">Workstation</a></div><div><a href=\"/topics/quadro\">Quadro</a></div><div><a href=\"/topics/ada-lovelace\">Ada Lovelace</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"a59e694a10995cda6b9ba1c75ae042796991ee3280029f69a5b1853b7d841e3e","category":"Thai"}
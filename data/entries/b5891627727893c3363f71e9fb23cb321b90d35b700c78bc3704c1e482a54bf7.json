{"title":"Apple เผยแพร่รายงานการออกแบบสินค้าให้ใช้งานได้ยาวนาน บอกดูได้จากราคาในตลาดมือสอง","link":"https://www.blognone.com/node/140628","date":1719494787000,"content":"<div><div><div><p>แอปเปิล<a href=\"https://support.apple.com/content/dam/edam/applecare/images/en_US/otherassets/programs/Longevity_by_Design.pdf\">เผยแพร่รายงาน</a> ว่าด้วยการออกแบบผลิตภัณฑ์ให้สามารถใช้งานได้ยาวนาน (Longevity, by Design) ซึ่งให้ข้อมูลของผลสำเร็จจากการทำให้สินค้าใช้งานได้นานหลายปี หลักการออกแบบสินค้าเพื่อให้ซ่อมแซมได้ ตลอดจนประเด็นการจับคู่ชิ้นส่วนฮาร์ดแวร์ที่ซ่อมแซม ซึ่งถูกมองว่าเพิ่มความยุ่งยาก</p>\n<p>John Ternus รองประธานฝ่ายวิศวกรรมฮาร์ดแวร์ของแอปเปิลบอกว่า การออกแบบสินค้าให้ใช้งานได้ยาวนาน จำเป็นต้องรักษาสมดุลระหว่างความทนทานกับความสามารถในการซ่อมแซม รวมทั้งการดูแลซอฟต์แวร์ที่ต้องได้รับอัปเดต ซึ่งแอปเปิลได้พัฒนาสิ่งเหล่านี้อย่างต่อเนื่อง</p>\n<p>แอปเปิลให้ข้อมูลที่น่าสนใจ ซึ่งเป็นผลจากการที่สินค้าแอปเปิลสามารถใช้งานได้ยาวนานหลายประเด็น</p>\n<ul>\n<li>มูลค่า iPhone มือสองรุ่นเก่าในตลาด เฉลี่ยแล้วสูงกว่า Android ถึง 40%</li>\n<li>มี iPhone ที่ยังใช้งานอยู่ และอายุมากกว่า 5 ปี จำนวนหลายร้อยล้านเครื่องทั่วโลก</li>\n<li>ช่วงปี 2015-2022 อัตราการซ่อมอุปกรณ์ที่หมดประกันลดลง 38%</li>\n<li>การซ่อม iPhone จากอุบัติเหตุลดลง 44% นับตั้งแต่ปรับปรุงการออกแบบตัวเครื่องใหม่ใน iPhone 7</li>\n</ul>\n<p>แอปเปิลยังให้หลักการพื้นฐานการออกแบบ 4 ข้อ เพื่อให้ได้สินค้าที่ใช้งานได้ยาวนานได้แก่ ผลกระทบต่อสิ่งแวดล้อม, การเข้าถึงการซ่อมแซม, ความปลอดภัยและความเป็นส่วนตัว และการเปิดเผยข้อมูลในการซ่อมแซม</p>\n<p>สุดท้ายแอปเปิลพูดถึงระบบจับคู่ชิ้นส่วนฮาร์ดแวร์ในการซ่อมแซม โดยบอกว่าทำเพื่อให้ลูกค้ามั่นใจว่าชิ้นส่วนและข้อมูลที่จัดเก็บในอุปกรณ์ ยังคงทำงานได้ดีและปกป้องข้อมูลความเป็นส่วนตัวได้</p>\n<p>ที่มา: <a href=\"https://9to5mac.com/2024/06/26/apple-shares-new-stats-on-product-longevity-touts-iphones-resale-value-vs-android/\">9to5Mac</a></p>\n<p><img alt=\"No Description\" src=\"https://www.blognone.com/sites/default/files/externals/fece1d8b829adb128097d6bacf561e09.png\" /></p>\n</div></div></div><div><div>Topics: </div><div><div><a href=\"/topics/apple\">Apple</a></div><div><a href=\"/topics/repair\">Repair</a></div><div><a href=\"/topics/iphone\">iPhone</a></div></div></div>","author":"arjin","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"b5891627727893c3363f71e9fb23cb321b90d35b700c78bc3704c1e482a54bf7","category":"Thai"}
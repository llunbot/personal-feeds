{"title":"SUSE ประกาศ fork RHEL ลงทุน 10 ล้านดอลลาร์พัฒนาแยกทาง","link":"https://www.blognone.com/node/134797","date":1689153329000,"content":"<div><div><div><p>SUSE บริษัทซอฟต์แวร์โอเพนซอร์ส ประกาศพัฒนาลินุกซ์ต่อจาก RHEL ของ Red Hat แม้ว่าจะมี SUSE Linux Enterprise (SLE) เป็นดิสโทรหลักอยู่แล้วก็ตาม โดยโครงการใหม่ที่แยกออกมาจาก RHEL นี้จะดูแลโดยมูลนิธิด้านโอเพนซอร์สภายนอก เพื่อดูแลว่าสามาารถใช้งานซอร์สโค้ดร่วมกันได้ โดยทาง SUSE จะลงทุน 10 ล้านดอลลาร์ในโครงการนี้ภายในระยะเวลาหลายปีข้างหน้า</p>\n<p>ก่อนหน้านี้ Mike McGrath รองประธานของ Red Hat <a href=\"https://www.blognone.com/node/134556\">ออกมาอธิบายเหตุผลที่ปิดซอร์สโค้ด RHEL</a> ว่าเป็นเพราะกลุ่มคนที่ดูดโค้ดไป build นั้นไม่สร้างคุณค่า และยังยกตัวอย่างผู้สร้างดิสโทรคู่แข่งอย่าง SUSE, Canonical, AWS ว่าเป็นการแข่งขันที่ดีโดยไม่ต้องอ้างว่าทำงานร่วมกันได้กับดิสโทรอื่นเต็มร้อย แต่วันนี้ทาง SUSE ก็หันมาพัฒนาดิสโทรที่เข้ากันได้กับ RHEL เองแล้ว</p>\n<p>มีความเป็นไปได้ว่าดิสโทรลินุกซ์หลายโครงการที่ใช้ซอร์สโค้ดต่อจาก RHEL จะต้องเลือกข้างใช้ซอร์สโค้ดหลักจากบริษัทที่เป็นผู้พัฒนาหลักบริษัทใดบริษัทหนึ่ง สำหรับประกาศของ SUSE ครั้งนี้ก็มี CIQ ผู้พัฒนา Rocky Linux มาร่วมแสดงความยินดี</p>\n<p><a href=\"https://www.blognone.com/node/126790\">SUSE เปิดตัว SUSE Liberty Linux</a> หลังจาก Red Hat ปิดโครงการ CentOS ไป แต่ตอนนั้นก็ยังใช้ซอร์สโค้ดต้นทางจาก RHEL อยู่ ส่วนดิสโทรใหม่นี้น่าจะใช้ชื่อใหม่แยกออกมาและในประกาศระบุเพียงว่าเป็นดิสโทรใหม่ที่เข้ากับ RHEL</p>\n<p>ที่มา - <a href=\"https://www.suse.com/news/SUSE-Preserves-Choice-in-Enterprise-Linux/\">SUSE</a></p>\n<p><img alt=\"No Description\" src=\"https://www.blognone.com/sites/default/files/externals/6b8da6f75b91a49dfd85781ceeb94f9b.png\" /></p>\n</div></div></div><div><div>Topics: </div><div><div><a href=\"/topics/suse\">SUSE</a></div><div><a href=\"/topics/linux\">Linux</a></div><div><a href=\"/topics/rhel\">RHEL</a></div></div></div>","author":"lew","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"9716e90a6beccaef90182750fab98b589a0de9a63afb196bed07537fcb514cf4","category":"Thai"}
{"title":"[TOP500] ซูเปอร์คอมพิวเตอร์ Fugaku ของญี่ปุ่นยังเป็นแชมป์, เครื่อง Azure ติดอันดับ 10","link":"https://www.blognone.com/node/125861","date":1637069537000,"content":"<div><div><div><p>TOP500.org ประกาศรายชื่อซูเปอร์คอมพิวเตอร์ 500 อันดับแรกประจำรอบเดือนพฤศจิกายน 2021 (ประกาศทุกครึ่งปี) อันดับในกลุ่ม Top 10 ยังแทบไม่เปลี่ยนแปลง โดยแชมป์ยังเป็น<a href=\"https://www.blognone.com/node/117065\">เครื่อง Fugaku ของญี่ปุ่น (พัฒนาโดย Fujitsu)</a> เช่นเดิม ถือเป็นการครองอันดับติดต่อกันมา 4 สมัยนับจากรอบเดือนมิถุนายน 2020</p>\n<p>อันดับสองและสามคือ <a href=\"https://www.blognone.com/node/102959\">IBM Summit อดีตแชมป์เก่า</a> และ <a href=\"https://www.blognone.com/node/106395\">Sierra </a> ตามลำดับ ทั้งสองเครื่องใช้สเปกคล้ายๆ กันคือ ซีพียู IBM Power9, จีพียู NVIDIA Volta GV100, เครือข่าย Mellanox</p>\n<p>อันดับสี่คือ <a href=\"https://www.blognone.com/node/87251\">Sunway TaihuLight อดีตแชมป์เก่าของแชมป์เก่าจากจีน</a> และอันดับห้าคือ <a href=\"https://www.blognone.com/node/122944\">Perlmutter ที่ HPE Cray ร่วมกันสร้างกับ NVIDIA</a></p>\n<p><em>Fugaku แชมป์ซูเปอร์คอมพิวเตอร์โลก 4 สมัย</em></p>\n<p><img src=\"https://www.blognone.com/sites/default/files/externals/4246ed1e2250ae278769a68c100b050c.jpg\" /></p>\n<p>ในกลุ่ม Top 10 มีเครื่องใหม่ติดอันดับเข้ามาเครื่องเดียวคือ Voyager-EUS2 ของไมโครซอฟท์ ซึ่งไม่ใช่เครื่องของมหาวิทยาลัยหรือศูนย์วิจัยแห่งชาติ (เหมือนกับเครื่องอื่นๆ ใน Top 500) แต่เป็นเครื่องที่ไมโครซอฟท์ใช้ให้บริการ Azure กับลูกค้าจริงๆ โดยเครื่องนี้ใช้ซีพียู AMD Epyc 7V12, <a href=\"https://www.blognone.com/node/119641\">จีพียู NVIDIA A100 80GB</a> เอาไว้ให้บริการ VM ชนิด NDm A100 v4 เน้นแรมจีพียูเยอะๆ สำหรับประมวลผล AI โดยเฉพาะ</p>\n<p>Top500 ระบุว่า Fugaku ยังมีสมรรถนะ 442 Pflop/s ซึ่งแรงกว่าอันดับสอง Summit ถึงสามเท่า แต่ก็ยังห่างไกลกับคำว่า exascale (Eflop/s) ทำให้โลกซูเปอร์คอมพิวเตอร์คงต้องรอกันอีกสักพักถึงมีเครื่องที่ก้าวข้ามกำแพงนี้ได้ ซึ่งมีเครื่องที่ประกาศทำอยู่หลายเครื่อง ทั้งฝั่งอเมริกาคือ <a href=\"https://www.blognone.com/node/108718\">Aurora</a>, <a href=\"https://www.blognone.com/node/109633\">Frontier</a>, <a href=\"https://www.blognone.com/node/111343\">El Capitan</a> และเครื่องจากฝั่งจีนอีกจำนวนหนึ่ง</p>\n<p>ที่มา - <a href=\"https://top500.org/news/still-waiting-exascale-japans-fugaku-outperforms-all-competition-once-again/\">Top500</a>, <a href=\"https://azure.microsoft.com/en-us/blog/microsoft-expands-its-aisupercomputer-lineup-with-general-availability-of-the-latest-80gb-nvidia-a100-gpus-in-azure-claims/\">Microsoft</a></p>\n</div></div></div><div><div>Topics: </div><div><div><a href=\"/topics/top500\">TOP500</a></div><div><a href=\"/topics/supercomputer\">Supercomputer</a></div><div><a href=\"/topics/microsoft-azure\">Microsoft Azure</a></div><div><a href=\"/topics/high-performance-computing\">High Performance Computing</a></div><div><a href=\"/topics/japan\">Japan</a></div></div></div>","author":"mk","siteTitle":"Blognone","siteHash":"ededadcf18490b3937e7dd89ebe8c00dc129addbdf1ebe4aff1f458146693da0","entryHash":"5dafdfe13d4b4d3fcdc5092c87aa6fcaff233ad44f145e50dd44283de820834c","category":"Thai"}
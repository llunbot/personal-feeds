{"title":"Queen’s Gambit vs King’s Gambit","link":"https://markpeak.net/queens-gambit-vs-kings-gambit/","date":1638601587000,"content":"<p>ผมหัดเล่นหมากรุกในสมัยที่ยังไม่มีอินเทอร์เน็ต และแหล่งข้อมูลที่เป็นหนังสือก็ไม่ค่อยมีนัก ดังนั้นเด็กรุ่นเดียวกันแทบทุกคนจึงเรียนวิธีการเล่นแบบ oral training คือมีคนรู้จักสักคนมาเล่นให้ดู จำวิธีเดินให้ได้ แล้วก็เรียนรู้ทริคจากการลองผิดลองถูกบนกระดานจริงๆ</p>\n<p>นอกจากนี้ การที่หมากรุกไทยมีกฎการเล่นที่แตกต่างจากหมากรุกฝรั่งอยู่บ้าง และคนไทยก็นิยมเล่นหมากรุกไทยมากกว่า ทำให้ผมไม่ค่อยมีโอกาสได้เล่นหมากรุกฝรั่งสักเท่าไรนัก</p>\n<p>แค่โอกาสในการเล่นก็น้อยแล้ว โอกาสในการเรียนกฎหรือรายละเอียดของโลกหมากรุกฝรั่ง ยิ่งแทบไม่มีเลยด้วยซ้ำ เพราะไม่รู้จะไปหาอ่านจากที่ไหน</p>\n<p>ข้ามเวลามาเกือบ 30 ปี ในโลกที่มีอินเทอร์เน็ตแล้ว ช่วงนี้กำลังดูซีรีส์เรื่อง The Queen’s Gambit จึงได้มีโอกาสศึกษากฎและเทคนิคของหมากรุกฝรั่ง ตามศัพท์ที่ถูกพูดถึงในเรื่องบ้าง (ส่วนซีรีส์ไว้ดูจบแล้วค่อยเขียนถึงต่อไป)</p>\n<p>สิ่งแรกที่สงสัยคือ เทคนิคตามชื่อซีรีส์ Queen’s Gambit มันคืออะไรกันแน่?</p>\n<p>หมากรุกฝรั่งเป็นศาสตร์ที่มีมายาวนานหลายร้อยปี เล่นกันในหมู่คนชั้นสูง ปัญญาชน นักวิชาการมายาวนาน จึงมีการศึกษาเทคนิคการเล่นอย่างจริงจัง เขียนเป็นตำรามากมาย</p>\n<p>ช่วงเวลาแต่ละช่วงระหว่างการเล่นหมากรุกแต่ละกระดาน จึงมีชื่อเรียกคือ</p>\n<ol>\n<li><a href=\"https://en.wikipedia.org/wiki/Chess_opening\">opening</a> ช่วงเริ่มเกม เดินกันตาแรกๆ</li>\n<li>middlegame ช่วงกลางเกม</li>\n<li>endgame ช่วงท้ายเกม</li>\n</ol>\n<p>เอาแค่ช่วงเปิดเกม วิธีเดินในช่วง 2-3 ตาแรกก็มีแพทเทิร์นมากมายเป็นพันๆ แบบ ที่มีชื่อเรียกแตกต่างกันไป (และนักกีฬาหมากรุก หรือผู้สนใจหมากรุก ต้องหัดเรียนรู้ ท่องจำให้ปรุ)</p>\n<p><a href=\"https://en.wikipedia.org/wiki/Queen%27s_Gambit\">Queen’s Gambit</a> เป็นชื่อท่าเดินช่วงเปิดเกม (opening) ยอดนิยมแบบหนึ่ง ที่นำมาตั้งเป็นชื่อซีรีส์ (น่าจะด้วยเหตุผลเพราะว่าตัวเอกเป็นผู้หญิง) แต่จริงๆ แล้วก็มีท่าเปิดที่เรียกว่า <a href=\"https://en.wikipedia.org/wiki/King%27s_Gambit\">King’s Gambit</a> ด้วยเช่นกัน</p>\n<h2>Queen’s Gambit</h2>\n<p><img src=\"https://markpeak.net/wp-content/uploads/2021/12/queens-gambit.png\" /></p>\n<p>Queen’s Gambit เป็นท่าเปิดที่ค่อนข้างมาตรฐานของวงการหมากรุกฝรั่ง โดยเริ่มจาก</p>\n<ul>\n<li><strong>หมากขาว</strong> เดินตัวเบี้ย (pawn) จากตำแหน่ง d2 –&gt; d4</li>\n<li><strong>หมากดำ</strong> เดินเบี้ย (pawn) มาชนกันคือ d7 –&gt; d5</li>\n<li><strong>หมากขาว</strong> เดินเบี้ยอีกตัวที่อยู่ข้างกัน จาก c2 –&gt; c4</li>\n</ul>\n<p>การเดินเบี้ยตัวที่สองของหมากขาว เป็นการท้าทาย (<a href=\"https://en.wikipedia.org/wiki/Gambit\">gambit</a>) ให้เบี้ยดำ d5 มากินเบี้ยของเรา ซึ่งความเป็นไปได้มีอยู่ 2 ทางคือ</p>\n<ul>\n<li>เบี้ยดำยอมกินเบี้ยขาว มีชื่อเรียกว่า <a href=\"https://en.wikipedia.org/wiki/Queen%27s_Gambit_Accepted\">Queen’s Gambit Accepted (QGA)</a></li>\n<li>เบี้ยดำไม่ยอมกินเบี้ยขาว ไปเดินอย่างอื่นแทน เรียกว่า <a href=\"https://en.wikipedia.org/wiki/Queen%27s_Gambit_Declined\">Queen’s Gambit Declined (QGD)</a></li>\n</ul>\n<p>ซึ่งแต่ละทางก็มีเส้นทางไปต่ออีกหลายแบบ (variation) ที่ชาวหมากรุกมีชื่อเรียกซอยย่อยต่อกันไปอีก</p>\n<p>ส่วนเหตุผลว่าทำไมถึงต้องมีคำว่า Queen นำหน้าด้วยนั้น ก็เป็นเพราะเป็นการเดินเบี้ยช่อง d ที่อยู่ตรงหน้าตัวราชินี (Queen) นั่นเอง</p>\n<p>หมายเหตุ: 2 ตาแรกที่เดินเบี้ยมาชนกัน (ก่อนเริ่ม gambit) ก็มีศัพท์เรียกว่า <a href=\"https://en.wikipedia.org/wiki/Closed_Game\">Closed Game</a></p>\n<h2>King’s Gambit</h2>\n<p><img src=\"https://markpeak.net/wp-content/uploads/2021/12/kings-gambit.png\" /></p>\n<p>ถ้ามี Queen’s Gambit แล้ว ก็ต้องมี King’s Gambit ด้วยสิ หลักการของ King’s Gambit ก็เหมือนกันเป๊ะ เพียงแต่เปลี่ยนจากช่อง d/e มาเป็นช่อง e/f ที่อยู่หน้าตัวพระราชา (King) แทน</p>\n<ul>\n<li><strong>หมากขาว</strong> เดินเบี้ย (pawn) จาก e2 –&gt; e4</li>\n<li><strong>หมากดำ</strong> เดินเบี้ย (pawn) มาชน จาก e7 –&gt; e5</li>\n<li><strong>หมากขาว</strong> เดินเบี้ย (pawn) จาก f2 –&gt; f4 เพื่อล่อให้เบี้ยดำกิน</li>\n</ul>\n<p>สถานการณ์ถัดจากตานี้ ก็แบ่งเป็น 2 สายคือ King’s Gambit Accepted และ King’s Gambit Declined เช่นกัน</p>\n<p>หมายเหตุ: 2 ตาแรกที่เดินเบี้ยมาชนกัน (ก่อนเริ่ม gambit) ก็มีศัพท์เรียกว่า <a href=\"https://en.wikipedia.org/wiki/Open_Game\">Open Game</a></p>\n<h2>Sicilian Defense</h2>\n<p><img src=\"https://markpeak.net/wp-content/uploads/2021/12/sicilian-defense.png\" /></p>\n<p>นอกจาก King’s Gambit และ Queen’s Gambit แล้ว ท่าเปิดอีกท่าที่เราได้ยินบ่อยๆ ในเรื่องคือ <a href=\"https://en.wikipedia.org/wiki/Sicilian_Defence\">Sicilian Defense</a> ถือเป็นท่าเปิดที่ได้รับความนิยมมากที่สุดในวงการหมากรุก (จากสถิติคือ 25% ของเกมหมากรุก เปิดกันด้วยท่านี้)</p>\n<ul>\n<li><strong>หมากขาว</strong> เดินเบี้ยจาก e2 –&gt; e4</li>\n<li><strong>หมากดำ</strong> เดินเบี้ยจาก c7 –&gt; c5</li>\n</ul>\n<p>คำว่า Sicilian Defense เป็นชื่อเรียกการป้องกัน (defense) ของหมากดำ เพราะเมื่อหมากขาวรุกเข้ามาที่ e4 การดันเบี้ยดำมาที่ c5 ช่วยให้หมากดำ “คุมเชิง” ปีกซ้ายของกระดานได้ โดยเฉพาะตำแหน่ง d4 ที่ถือเป็นจุดสำคัญกลางกระดาน (ถ้าไม่คุมตรงนี้ แล้วเบี้ยขาวตัวที่สองดันขึ้นมาที่ d4 อีกตัว เท่ากับเสียอำนาจคุมตรงกลางกระดานเลย)</p>\n<p>ส่วนเหตุผลว่าทำไมต้อง Sicilian นั้นไม่แน่ชัด น่าจะเป็นการเรียกตามๆ กันมาของคนในยุคก่อน ซึ่งในวงการหมากรุกยุคเก่า ก็มีชื่อเรียกตามชาติหรือสถานที่แนวนี้อยู่พอสมควร เช่น Italian Game, Scotch Game, French Defense, English Defense, Indian Defense เป็นต้น คงเป็นจินตนาการหรือการพูดต่อๆ กันตามวิธีเล่นของคนแต่ละชาติในยุคก่อนๆ</p>\n<p> </p>The post <a href=\"https://markpeak.net/queens-gambit-vs-kings-gambit/\">Queen’s Gambit vs King’s Gambit</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"bea3204dda191735c1fdcddc607d7dadd366d5a0d779beba115633da5a5dc4c8","category":"Thai"}